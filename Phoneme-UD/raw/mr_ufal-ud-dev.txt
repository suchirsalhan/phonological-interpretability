थापा मार! "त्या तुकड्याचे का कोणी हजार रुपये देईल?" "देवाला माहीत आहे!" "देव दूर
आहे आभाळात." येथे तुम्ही आम्ही आहोत. कागदपत्रं काय सांगतात? "हे म्हातारे शेतकरी
साक्षीदार का खोटे सांगतात?" वकील म्हणाला. न्यायाधीशाने भीमाची मालकी काढून घेतली.
केशवचंद्राचीच जमीन आहे, असा त्याने निर्णय दिला. भीमा बाहेर येऊन आकाशाकडे हात
करून म्हणाला, "तुझ्या जगात देवा, का न्याय नाही?" "न्याय आमच्या हातात असतो,
भीमा." "देवबीव सत्तेजवळ असतो, संपत्तीजवळ असतो." वकील म्हणाला. भीमा दुःखाने घरी
गेला. तो कपाळाला हात लावून बसला. "काय लागला निकाल ?" बायकोने विचारले. "आपण चोर
ठरलो नि चोर मालक ठरला." "आपण उद्यापासून मजूर झालो." तो दुःखाने बोलला. त्या
गावातील सारे गोरगरीब केशवचंद्रांच्या नावे खडे फोडीत होते. परंतु करतात काय? या
प्रांताचा राजा दौऱ्यावर निघाला होता. केशवचंद्राने वशिला लावून राजा आपल्या गावी
येईल असे केले. गाव शृंगारण्यात आला आणि एक सुंदर सभामंडप उभारण्यात आला. तेथे
राजासाठी सिंहासन तयार करण्यात आले होते. राजाच्या सत्कारसमारंभासाठी आजूबाजूच्या
पाचपन्नास कोसांतील शेकडो मोठमोठी माणसे येणार होती. सरदार-जहागीरदार, सावकार,
व्यापारी येणार होते. तेथे फक्त गरिबांना येण्यास बंदी होती. केशवचंद्राला गावातील
लोकांची भीती वाटत होती. राजाच्या कानावर ते कागाळ्या घालतील, अशी त्याला शंका
होती. म्हणून त्याने सर्वांना ताकीद दिली की, त्या दिवशी घराबाहेर फिरकू नका. राजा
जाईपर्यंत आपापल्या झोपड्यांत बसून राहा. सभामंडप भरून गेला होता. आजूबाजूच्या
पाचपन्नास कोसांतील साऱ्या संपत्तीचे तेथे जणू प्रदर्शन होते. नटूनथटून श्रीमंत
मंडळी आली होती. हां, हे बघा घोडेस्वार! आणि वाद्ये वाजू लागली. जयघोष कानावर आले.
सारे शेतकरी भीतीने घरात बसून आहेत; परंतु भीमा कुठे आहे? गावाबाहेर एक जुने देवीचे
मंदिर होते. त्या मंदिरात एक प्रचंड घंटा होती. गावात कोणी मेले, तर ती घंटा
वाजविण्यात येई. भीमा आज त्या मंदिरात गेला आणि ती घंटा दाणदाण वाजवू लागला. "कोण
मेले?" म्हाताऱ्या गुरवाने विचारले. "न्याय मेला." भीमा म्हणाला. "खरेच , न्याय
उरला नाही." देवीचा तो पुजारी म्हणाला. घंटेचा आवाज ऐकून देवीच्या देवळाकडे शेतकरी
येऊ लागले,'कोण मेले' म्हणून विचारू लागले. 'न्याय मेला' असे जो तो उत्तर देऊ
लागला. 
