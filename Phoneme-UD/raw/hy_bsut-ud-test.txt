Ջիվանի (Սերոբ Ստեփանի Բենկոյան[1], Սերովբե Ստեփանի Բենկոյան[2], 1846, Կարծախ,
Ախալքալաքի գավառ, Թիֆլիսի նահանգ, Ռուսական կայսրություն - մարտի 5, 1909, Թիֆլիս,
Ռուսական կայսրություն[3]), հայ աշուղական երգարվեստի ազգային դպրոցի
ներկայացուցիչ, գուսան, ժողովրդական երգիչ։ 

Նրա ստեղծագործություններից մեր օրերն է հասել մոտ 800 երգ։ Իր խմբով ունեցել է
բազմաթիվ երաժշտական շրջագայություններ, հանդես է եկել Ռուսական կայսրության տարբեր
վայրերում (ներկայիս Հայաստանի, Վրաստանի և Ռուսաստանի քաղաքներում)։ 

Մասնակցություն է ունեցել նաև հայ ժողովրդի ազատագրական պայքարին, որի համար
ենթարկվել է հետապնդումների, նրա ելույթները երբեմն արգելվել են, բռնագրավել են
նվագարանը։ 

Երևանում գործում է Ջիվանու անվան աշուղական արվեստի դպրոց, նրա անունով փողոցներ
են կոչվել Երևանում, Գյումրիում և այլուր[2]։ 

Կենսագրական ընդհանուր տեղեկություններ Սերովբե Բենկոյանը ծնվել է 1846 թվականին
Ռուսական կայսրության կազմում գտնվող Ջավախքի Կարծախ գյուղում, Բենկոյենց Գասպարի
ընտանիքում։ Նրա ծնողները ռուս-թուրքական պատերազմի պատճառով Բասենից գաղթել էին
Կարծախ։ 

Հայրը մահանում է երիտասարդ հասակում, իսկ մայրը ամուսնանում և տեղափոխվում է
հարևան Դադեշ գյուղ։ Սերովբեն և նրա երկու եղբայրները՝ Քերոբն ու Փիլիպոսը, զրկվում
են մայրական խնամքից։ Մորից բաժանվելու վշտի ազդեցության տակ նա հետագայում գրում է
իր հռչակավոր «Մայրիկ» երգը։ 

Սերովբեի հորեղբայրը՝ Մարտիրոսը, որը Կարծախում ճանաչված մարդ էր, իր վրա է
վերցնում երեք որբուկների խնամքը։ Ժամանակներն ու պայմանները թույլ չեն տալիս,
որպեսզի Սերովբեն կարողանա շարունակական կրթություն ստանա։ Գյուղական դպրոցում նոր
էր գրել-կարդալ սովորել, երբ հորեղբայրը Սերովբեին դպրոցից դուրս է բերում և
կարգում հորթարած։ 

Ուսման, երգի ու երաժշտության հանդեպ սերը նրա մեջ արթնանում է վաղ հասակից։ Նրա
ընկեր Ավետիս Պողոսյանը պատմել է. «Մի խումբ պատանիներ Խոզապին լճի ափին անասուններ
էինք արածեցնում. մեզ հետ էր նաև Սերոբը. նա հազվադեպ էր մասնակցում մեր ընկերական
խաղերին, շարունակ առանձնանում էր, ցածր ձայնով երգում և հետն էլ ճիպոտի վրա
«նվագում»։ Մի օր էլ տեսնենք սա իր հետ բերել է տախտակի մի կտոր և ձիու պոչից քաշած
մազ, ինչի՞ համար են դրանք,- հարցնում ենք նրան։ Սա թե՝ սազ եմ շինելու։ Երբ մենք
սովորականի պես սկսեցինք մեր խաղը, Սերոբը առանձնացավ։ Կեսօրին տեսնենք «սազը»
պատրաստ է։ Նա երգում էր հորեղբայր Մարտիրոսից սովորած մի երգ ու հետն էլ խփում
«սազի լարերին»։ Ավա՜ղ, մենք ծիծաղում էինք ու չէինք ենթադրում, որ մեր դիմաց
կանգնած է ապագա տաղանդավոր աշուղ Ջիվանին»։ 

Աշուղ Ջիվանին (կենտրոնում), 1897 թվական 

Նա հետաքրքրությամբ է լսում Կարծախ այցելած շրջիկ աշուղների երգն ու զրույցը, և նրա
մեջ հետզհետե ամրապնդվում է աշուղ դառնալու ցանկությունն ու երազանքը, և ինքն էլ
սկսում է երգեր հորինել։ Համագյուղացի աշուղ Սիային, ում մուգ մաշկ ունենալու
պատճառով կոչում էին Ղարա-Ղազար, նկատում է պատանու հակումներն ու սերը և
համաձայնվում է վերցնել վերջինիս իրեն աշակերտ։ 

Ջիվանին Սիայուն աշակերտում է հինգ տարի։ Սովորում է ու հմտանում աշուղական
երգարվեստի մեջ։ Նա շուտով սովորում է նաև սազ նվագել, տիրապետել աշուղական արվեստի
նրբություններին ու յուրահատկություններին, հորինել երգեր, երբեմն էլ գերազանցել
նաև իր վարպետին։ Ընդունված կարգի համաձայն՝ աշուղ Սիային նրան հինգ տարի անց
շնորհում է աշուղի կոչում և աշուղի անուն՝ Ջիվանի: 

Աշխատանքի բերումով 1864 թվականին Ջիվանին հորեղբոր հետ գնում է Թիֆլիս, ապա
Ալեքսանդրապոլ (Գյումրի), որն աշուղների կենտրոնն էր համարվում։ Այստեղ ապրող ու
ստեղծագործող աշուղների մասին նա լսել էր Կարծախ այցելած աշուղներից։ Թիֆլիսից
դարձյալ աշխատանքի բերումով Ջիվանին գնում է Ալեքսանդրապոլ և Տալոյանների
սրճարանում, ընդառաջելով ներկաներին, երգում է իր հորինած երգերը և գովասանքի
արժանանում սրճարանում ներկա գտնվող աշուղների կողմից։ 

Հենց այս տարիներին Ջիվանին ծանոթանում է Կարծախ այցելած նորբայազետցի (ներկայիս
Գավառ քաղաքի բնակիչ) աշուղ Սազայու հետ, որի համատեղ աշխատելու առաջարկը նա
ընդունում է[5]։ Երկու երիտասարդ աշուղները սկսում են միասին հանդես գալ։ Սկզբնական
շրջանում նրանք հանգրվանում են Թիֆլիսում, ելույթներ ունենում վանեցի Կարապետ
Սոնանյանցի սրճարանում։ Կարճ ժամանակամիջոցում նրանք անուն ու հռչակ են ձեռք
բերում։ Մի խումբ հայ հայտնի անձինք, այդ թվում՝ Ռափայել Պատկանյան, աշուղ Ջիվանի
(Անի, 1881 թ.) 

Թիֆլիսում Ջիվանին մնում է մեկ տարի։ Արդեն հայտնի դարձած աշուղ Ջիվանուն Տալոյան
եղբայրները հրավիրում են Ալեքսանդրապոլի իրենց սրճարանում երգելու։ 1868 թվականին
Ջիվանին Սազայու հետ տեղափոխվում է ու հաստատվում Ալեքսանդրապոլում։ 1871 թվականին
նա արդեն սեփական խումբ ուներ և մշտապես ելույթներ էր ունենում Տալոյան եղբայրների
սրճարանում[6]։ 

1872 թվականին Ջիվանին ամուսնանում է սրճարանատիրոջ՝ Հովհաննես Տալոյանի դստեր՝
Աշխենի հետ։ Նրանք ունենում են վեց զավակ, այդ թվում՝ հրատարակիչ-խմբագիր,
աշուղագետ, մատենագետ, արվեստի վաստակավոր գործիչ Գարեգին Լևոնյանը (1872-1947) և
քաղաքական, հասարակական, ազգային գործիչ Պարույր Լևոնյանը (1884-1933)։ 

1895 թվականին Ջիվանին ընտանիքով տեղափոխվում և հաստատվում է Թիֆլիսում, ուր և
ապրում է մինչև կյանքի վերջը՝ 1909 թվականը։ Հաստատվելով Թիֆլիսում՝ նա նպատակ
ուներ նյութապես ապահովել ընտանիքը, զավակներին լավ կրթություն տալ։ Որդիների
կրթությունը, նրանց ապագան միշտ մտահոգել է աշուղին, որն արտահայտվել է նաև նրա մի
շարք երգերում։ Թիֆլիսում, սակայն, Ջիվանին չի կարողանում քիչ թե շատ ապահով կյանք
վարել։ Կարիքը, չքավորությունը նրան մշտապես հետապնդում են։ Նրա երազանքն է եղել
«ունենալ շնորհք, միտք ու խելք, որ կրթեմ զավակներս՝ չմտած դագաղ»[7]։ Աշուղի
բազմանդամ ընտանիքի նյութական վիճակն այդպես էլ չի բարելավվում, դրա հետ օրեցօր
վատանում էր նրա առողջությունը, ավելի թուլանում առանց այն էլ վատ
տեսողությունը[8]։ 

1896-1900 թվականներին Ջիվանին տեսողությունը վերականգնելու նպատակով մեկնում է
Բուլղարիա՝ Պլովդիվ քաղաք։ Բարեկամների խորհրդով նա գնում է Վիեննա, դիմում
մասնագետների, բայց վերադառնում է անարդյունք[9]։ 

Աշուղ Ջիվանին (կենտրոնում) իր երաժշտական խմբով (20-րդ դարի սկիզբ) 

Կյանքի վերջին տարիներին Թիֆլիսում Ջիվանին ելույթ էր ունենում վանեցի Պետրոս
Ասլանյանի սրճարանում, որի ճակատին փակցված էր մի փոքր ցուցանակ. «Սրճարան՝ ուր
երգե աշուղ Ջիվանին»[10]։ 

Որոշ ժամանակ անց Ջիվանին իր խմբով տեղափոխվում է Սուրբ Գևորգ եկեղեցու դիմաց
գտնվող Հաշտոնց Գասպարի սրճարանը։ Սրճարանատիրոջը դժվարությամբ է հաջողվում
Ջիվանուն Ասլանյանի «ձեռքից խլել»։ «Գասպարի սրճարանը անհամեմատ ավելի ընդարձակ էր,
տեղն էլ բանուկ, մարդաշատ։ Սրճարանը ամեն օր լեփ-լեցուն էր բազմությամբ»։ Գասպարի
սրճարանը նաև հայտնի հայերի այցելության վայր էր։ Պատահական չէ, որ այնտեղ է
այցելել նաև հայ ռազմաքաղաքական գործիչ Անդրանիկ Օզանյանը[11]։ 

1871 թվականից սկսած Ջիվանին ունեցել է սեփական խումբ՝ հիմնականում բաղկացած երեք
հոգուց։ Նրա խմբի հիմնական անդամներից էր աշուղ Ջամալին՝ Ջիվանու կնոջ եղբայրը։
Կյանքի վերջին տարիներին Ջիվանու խումբը բաղկացած էր չորս հոգուց։ Ինքը նվագում էր
ջութակ, Ջամալին՝ սանթուր, Ալեքսին՝ թառ, էրզրումցի Հարութիկը՝ կլառնետ[12]։ 

Ջիվանին վախճանվել է 1909 թվականի փետրվարի 24-ին։ Անվանի աշուղի
հուղարկավորությանը մասնակցել են տարբեր ազգերի մեծ թվով ներկայացուցիչներ։ Այդ
օրերին «Դաշնակցության» գործով վրացական Մետեխի վանքի ներքևում գտնվող համանուն
բանտում պահվող Հովհաննես Թումանյանն ու Ավետիք Իսահակյանը, երբ հուղարկավորության
թափորն անցնում էր բանտի մոտով, վանդակապատ պատուհանից թաշկինակները թափահարելով
վերջին հրաժեշտն են տվել մեծ աշուղին[13]։ Նրա մարմինը ամփոփվել է Թիֆլիսի Հավլաբար
հայկական թաղամասի Խոջիվանքի հայկական գերեզմանատանը։ Նրա գերեզմանը գերեզմանատան
հետ միասին ոչնչացվել է 1938 թվականին։ 

Pegasus-ի թռիչքը Հայաստանի վրայով 

Նոյեմբերի 24-ին բազմաթիվ մարդիկ ստացել են նամակ Apple-ից՝ ծանուցում այն մասին,
որ իրենք հանդիսացել են պետական հաքերային թիմի կողմից հարձակման թիրախ։ Նման
նամակներ ստացել են նաև Հայաստանի քաղաքացիներ։ 

Նամակում չի նշվում, թե դա ինչ տիպի հարձակում է և որ երկրի հաքերների մասին է
խոսքը։ Հայտնի է միայն, որ նման նամակներ ստացել են մարդիկ, որոնք կա՛մ կարևոր
դերակատարում ունեն Հայաստանի հանրային և քաղաքական գործընթացներում, կա՛մ կարևոր
կառույցի աշխատակից են։ 

Մեզ հայտնի է համարյա երկու տասնյակ մարդկանց մասին, որոնք նման զգուշացում են
ստացել Apple-ից։ Դրանց մի մասը ընդդիմադիր է, մի մասը ներկայացնում է կամ վերջերս
ներկայացրել է իշխանության տարբեր ճյուղեր։ 

Վերջին ամիսների միջազգային գործընթացները, ինչպես նաև ուսումնասիրությունները
ցույց են տալիս, որ հարձակման գործիքը կարող է լիներ Pegasus բջջային հեռախոսները
վարակող վնասակար ծրագիրը, վիրուսը։ Նոյեմբերի 23-ին Apple-ը տեղեկացրեց, որ
դատական հայց է ներկայացրել Pegasus-ն արտադրող NSO Group-ի դեմ՝ պետական
հովանավորվող լրտեսող ծրագրերի չարաշահումը զսպելու համար։ 

Երկու մարդ արդեն հանրայնորեն հայտարարել են, որ ստացել են նման նամակներ։ Մեկը
նախկին ԱԱԾ տնօրեն և ներկայում «Պատիվ ունեմ» ընդդիմադիր ուժի ղեկավար Արթուր
Վանեցյանն է։ Մյուսը՝ Դավիթ Սանասարյանն է։ Ըստ տեղեկատվության անվտանգության
փորձագետ Ռուբեն Մուրադյանի՝ ինքը դեռ երկու ամիս առաջ էր Հայաստանում Pegasus
հայտնաբերել։ 

Արթուր Վանեցյանի ստացած նամակը: Լուսանկարը՝ Վանեցյանի Ֆեյսբուքի գրառումից 

Հաշվի առնելով հնարավոր վարակվածների ցանկը և այն փաստը, որ բոլորը նույն պահին են
ստացել զգուշացնող նամակը, կարելի է ենթադրել, որ Apple-ում կարող էին
հարձակումների մի քանի ալիք ընդգրկել զգուշացման արշավում՝ մեկ փուլով։ 

Շատ հնարավոր է, որ մենք գործ ունենք մի քանի դեպքերի հետ, որոնց ընթացքում,
օրինակ, վարակումները կարող էին ունենալ արտաքին և ներքաղաքական պատճառներ։ Քանի որ
բոլոր վարակվածները միասին դժվար թե կարողանային հետաքրքրել մեկ հարձակվող կողմին։
Ինչ է Pegasus-ը Pegasus-ն իրենից ներկայացնում է բջջային հեռախոսները վարակող
ծրագիր, որը արտադրում է իսրայելական NSO Group կազմակերպությունը և վաճառում
միջազգային շուկայում՝ տարբեր պետական կառույցների հետախուզական գործողությունների
համար։ Ծրագիրը թույլ է տալիս վարակված հեռախոսի միջոցով լիարժեքորեն հետևել
թիրախին՝ ստանալով գրեթե ողջ տեղեկատվությունը, որը հասանելի է սմարթֆոնում։ 

Ենթադրվում է, որ ուժային կառույցները պետք է Pegasus-ը օգտագործեն օրենքի
սահմաններում։ Վերջին ամիսների բացահայտումները ցույց տվեցին, որ տասնյակ երկներում
այն կիրառվել է ընդդիմադիրներին, լրագրողներին և այլ անհարմար անձանց հետևելու
համար։ 

Ավելին, կան տվյալներ այն մասին, որ պատերազմի ժամանակ՝ 2020-ին, Pegasus-ը
կիրառվել է Հայաստանի պաշտոնյաների դեմ, ինչը խոսում է այն մասին, որ հարձակումները
կարող էին լինել Ադրբեջանի կամ Թուրքիայի հատուկ ծառայությունների կողմից։ 

Մանկական Եվրատեսիլում հաղթեց ադրբեջանական քարոզչությունը 

Լուսանկարը՝ Մանկական Եվրատեսիլի պաշտոնական էջից 

«Մանկական Եվրատեսիլ 2021»-ում Հայաստանի հաղթանակը այն աստիճանի քաղաքականացվեց ու
դարձավ գույժերի առիթ, որ հայ աղջկա գրաված առաջին տեղը նույնացվեց ոչ թե Հայաստանի
հաղթանակի, այլ Հայաստանի պարտության հետ։ 

Եվ դրան հասնելու համար սոցցանցային մարդիկ ու հասարակությանն անընդհատ տագնապների
ներարկումներ անող լրատվամիջոցների ներկայացուցիչները գործադրեցին մեծ
երևակայություն ու ուժ։ 

Ցանցերը ողողվեցին կեղտոտ ու կրքոտ գրառումներով, որ այդ հաղթանակով օրինականացվեց
հողերի հանձնումը, Արցախի կործանումը և ընդհանրապես մեզ որպես խամաճիկներ են
օգտագործում թե՛ Հայաստանի կառավարությունը, թե՛ եվրոպական քաղաքական ուժերը,
նետելով փոքրիկ ուրախություններ մեծ տապալման դիմաց։ 

Եվ օրինակ, եթե հաջորդ տարի «Մանկական Եվրատեսիլը» գա Հայաստան, մենք ստիպված ենք
լինելու ջերմորեն ընդունել Թուրքիայի ու Ադրբեջանի ներկայացուցիչներին ու դրանով
իսկ՝ խաչ քաշել մեր արդար պայքարի վրա։ 

Այս միտքը առաջ էին տանում հատկապես այն բլոգերները, լրագրողներն ու փորձագետի իմիջ
ունեցող մարդիկ, որոնք ամեն տեղ որոնում են կապիտուլյացիայի նշաններ ու շտապում
կիսել դրանք բավականին լարված ու նյարդային վիճակում գտնվող օգտատերերի հետ։ Շատ
ուշագրավ էր, օրինակ, մի լրագրողի գրառումը, թե ինքը հույս ունի, որ Հայաստանը
հաջորդ տարի կործանված կլինի ու ինքը չի լինի ամոթի ականատես։ 

Իրականում այս մեդիա աղմուկը ցույց տվեց, թե որքան անպատրաստ ենք դիմակայելու ու
պաշտպանվելու ինֆորմացիոն պատերազմներում։ Որքան կանխատեսելի ու մակերեսային ենք
ընկալում մեդիա արշավները, որոնք կազմակերպում է Ադրբեջանը։ 

Սա քաղաքակա՞ն մրցույթ է։ Անկասկած։ Եվ Ադրբեջանը մեզ լավ ցույց տվեց՝ ապավինելով
մեր հանրապետության ներսում գործող իբրև թե ընդդիմադիր մեդիա ռեսուրսին՝
ինֆլյուենսերներին, լրատվամիջոցներին ու ակտիվ օգտատերերին, որ հաղթողը ինքն է, ոչ
թե մենք։ 

Երբ Հայաստանի հաղթանակից անմիջապես հետո Ադրբեջանի պատվիրակությունն ու երգչուհի
Սոնա Ազիզովան մոտեցան Մալենային, շնորհավորեցին ու գրկեցին նրան, տեղի ունեցավ
հույզերի նոր պոռթկում։ 

Այդ դրվագը Հայաստանում դարձավ համազգային ողբի առիթ, իսկ Ադրբեջանի համար՝ մեծ
հաղթանակ, քանի որ այդպես այն ներկայացավ որպես մարդասեր, հեռատես ու բայրացակամ։ 

Եվ ամենակարևորը՝ խաղաց մեր ազգային ինքնասիրության վրա, կարծես ասելով՝ դե կերեք
ձեզ ձեր իսկ ձեռքերով ու ձեր իսկ կանխատեսելիությամբ։ 

Իրականում սա իսկապես Ադրբեջանի հաղթանակն է, որը ապահովեցինք մենք։ 

Իհարկե, մեծ հաշվով «Եվրատեսիլը» փոքր բան է ու ոչ մի լուրջ հետք չի թողնում երգի
ոլորտում։ Անկեղծ ասած՝ Հայաստանի երգն էլ առանձնապես լավը չէր։ Բայց դրանք
երկրորդական բաներ են, քանի որ երբ ադրբեջանցի աղջիկը գրկում է հայ աղջկան, նա
հաղթում է։ Իսկ նրա հետևում կանգնած պետությունը լավ օգտագործում է մեր մեդիա
ռեսուրսը սեփական նպատակների համար։ Եվ մենք բոլորովին դրան պատրաստ չենք,
ընդհակառակը՝ սիրով ուռճացնում ենք նրա նետած փշուրները մեծ ողբերգության ու
հոգեկան տվայտանքների։ 

Արդեն մեկ ամսից ավելի է` ողջ աշխարհը հետևում է Ուկրաինային, կարդում Ռուսաստանի
զորքերի ներխուժման մասին լուրերն ու տեսնում ուկրաինական քաղաքների
ավերվածությունների ու զոհերի պատկերները։ Կարդում ու տեսնում է նաև, թե ինչպես են
արձագանքում պատերազմին տարբեր պետությունները, միջազգային կառույցները, հայտնիներն
ու բիզնեսը։ Իսկ պատերազմը շարունակվում է։ 

Ամեն մի լուր կապվում է պատերազմի համատեքստին, անգամ եթե պատերազմի մասին չէ։ 

Ասենք, պրեմիերա է կամ մրցույթ, միևնույն է այդ լուրը ստանում է հատուկ կարգավիճակ՝
դառնալով պատերազմի մի մաս։ Մարզիկներն ու աստղերը, գիտնականներն ու նույնիսկ
պետությունները այլևս չեն կարող լինել չեզոք, նրանցից պահանջվում է լինել կողմ։ 

Եվ այդ իրենց կողմ լինելու մասին լուրն է առաջինը մեջբերում մեդիան։ Դա է հետաքրքիր
ու դա է պահանջված տեղեկատվական միջավայրում։ Այլ ոչ թե մրցույթը,
ստեղծագործությունը կամ գիտական հայտնագործությունը։ 

Չեզոք լինելը հնարավոր չէ, քանի որ դա հավասար է անբարոյական կեցվածքի։ Հենց հիմա
մարդիկ են մահանում, հողին են հավասարվում տները, քաղաքները, և ինչպե՞ս կարելի է
լինել չեզոք։ 

Արդյունքում ստեղծվում է բարդ ու հազարավոր հանգույցներով տեղեկատվական կծիկ, որն
ավելի է ծավալվում ու ուռճանում՝ ներգրավելով անգամ լրիվ անտեղյակ կամ
ինֆորմացիայից միտումնավոր խուսափող մարդկանց։ Այսպիսի գլոբալ տեղեկատվական
մթնոլորտ երբեք չի եղել։ 

Ռուս-ուկրաինական պատերազմն ամբողջովին փոխեց կյանքը։ Եվ ոչ միայն կռվի մեջ
ներգրավված մարդկանց, այլև բոլորի։ Բոլորն են դերակատար, պասիվ թե ակտիվ, բայց այս
պատերազմի մասնակից են։ 

Կարծես հսկայական էկրանի վրա տեղի է ունենում «Պատերազմ» կոչվող ուղիղ ու հատուկ
եթերը, որը դիտում են բոլորը, սակայն յուրաքանչյուր դիտող ընկալում է այն յուրովի՝
կախված իր նախասիրություններից, իր մեջ դրոշմված մշակութային ու պատմական կոդերից և
իր հայրենիքում տարվող պրոպագանդայի ուժգնությունից։ 

Եվ նշանակություն չունի, թե դա ինչ պրոպագանդա է՝ ամեն գնով (նույնիսկ մահվան)
ծնկից վեր կենալու համոզմունք, ինչպես Ռուսաստանում է, թե պատժամիջոցների օղակի
ստեղծում հանուն դեմոկրատական արժեքների, ինչպես միախմբված անում է Արևմուտքը։ 

Ռուս-ուկրաինական պատերազմը բացեց այնպիսի անդունդներ ու առաջ քաշեց այնպիսի
քարոզչական հնարքներ, որոնք վաղուց արդեն անցյալում էին ու համարվում էին
անընդունելի՝ իրենց պարզունակությամբ։ 

Ռուսաստանը անթաքույց անցնում է խիստ գրաքննության, իսկ պատերազմը Ուկրաինայում
համարում գրեթե սխրանք, որով հարկավոր է հպարտանալ։ Գումարած դրան՝ ձերբակալում
նրանց, ովքեր կողմ չեն պատերազմին։ Այսինքն, պահանջում է, որ իր քաղաքացիները ասեն
«Այո՛ պատերազմին»։ 

ԱՄՆ նախագահը առանց վարանելու Ռուսաստանի նախագահին անվանում է «մսագործ», որին
իշխանությունից պետք է զրկել։ Նա առանց վարանելու ընտրում է այնպիսի հանրային
ուղերձ, որը ենթադրում է էլ ավելի կտրուկ պատասխան։ 

Այսինքն, ռազմական հռետորաբանությունը ավելի է ուժգնանում ու սկսում է իշխել ամեն
տեղ։ 

Ուկրաինայում, օրինակ, կան մարդիկ, որոնք ողջունում են ցանկացած քայլ, որը
թուլացնելու է ռուսական զորքը, հետևաբար նաև գոհ են, որ Ադրբեջանը դիրքեր է գրավում
Արցախում։ Ստացվում է, որ այն երկիրը, որի վրա հարձակվել են, ողջունում է մեկ այլ
հարձակվողի։ Եվ ուզում է պատերազմը ոչ թե ավարտվի, այլ տարածվի։ 

«Պատերազմ» կոչվող հատուկ օպերացիան անընդհատ համալրվում է էսկալացիայի նոր
կոչերով՝ դառնալով առօրյա աշխարհի համար։ Ուղիղ եթեր, որը ոչ մի րոպե չի անջատվում
ու որի վերջը չի երևում։ 

Եթե մեզ վատ է, թող վատ լինի բոլորին. թերևս այսպիսի ուղերձներն են շատանում։ Ու
նորմ է դառնում խոսելը, որ պատերազմը կարող է լինել արդար գործ, սովորական մի բան։

Պատերազմը առօրյա է։ Միայն պատկերացրեք, թե դա ինչ է նշանակում։ 

Դա նշանակում է, որ խաղաղության մասին խոսելը (թեկուզ կիսաձայն) արդեն ընդունելի
չէ։ Խաղաղությունը դառնում է թույլերի զբաղմունք։ Ուժեղները հարձակվում են։ Կամ
սպասում են հարձակման իրենց հերթին։ 

Սովորաբար, մենք տեսնում ենք այն, ինչ ուզում ենք տեսնել։ Ընդունում ենք այն
ճշմարտությունը, որը մեզ թվում է ավելի հոգեհարազատ և որը կարող է մեզ բնութագրել
որպես ազգ, համայնք կամ քաղաքացի։ Ու ընդունում ենք այն կողմը, որի հետ պատրաստ ենք
մեզ նույնացնել։ 

Եվ եթե հիմա ընտրությունը զոհի ու դահճի միջև է, ապա դա ընտրություն չէ։ Դա
ընդամենը արտակարգ ռեժիմի պայմաններում փորձելն է պատասխանել գոյաբանական հարցերին,
որ գոնե ամոթի զգացումը չդառնա միակ զգացումը։ Չեզոք լինել պարզապես չես կարող՝
թեկուզ միայն այն պատճառով, որ ցանկացած բարդ հարցի (աղետի ու ողբերգության,
բռնության ու սպառնալիքի) պատասխանը մեկն է՝ պետք է հումանիստական լուծում։ 

Պետք է փորձել մնալ մարդ։ Կարեկցել, վերապրել, օգնել ու պատմել տեսածի մասին։ Որ
աշխարհը (նույնիսկ ամենաապահով ու ինքնաբավ երկների անտարբեր քաղաքացիները) ևս
տեսնեն, կարեկցեն, վերապրեն, օգնեն։ 

Թերևս երբեք այսքան կարևոր չի եղել լսարանի արձագանքը։ Արտակարգ տեղեկատվական
դրության մեջ հայտնվելով, բոլորս խոսում ենք միայն պատերազմի մասին։ Ընտրում ենք,
թե պատերազմողներից որն է ավելի ընդունելի։ Կամ որ պատերազմական ճակատն է բացվելու
հաջորդիվ։ 

Կամ էլ հավատում ենք, որ կարելի է պատերազմել հանուն խաղաղության։ Նունե Հախվերդյան
Լրագրող, արվեստի քննադատ Սյունակում արտահայտված մտքերը պատկանում են հեղինակին և
կարող են չհամընկնել Media.am-ի տեսակետների հետ: 

Կառավարության նիստի օրակարգ 

07 Ապրիլի, 2022 

1. Հայաստանի Հանրապետության կառավարության մի շարք որոշումներում փոփոխություններ
կատարելու, ինչպես նաև Հայաստանի Հանրապետության կառավարության 2002 թվականի մայիսի
15-ի N 555 որոշումն ուժը կորցրած ճանաչելու մասին 

(Չզեկուցվող) 

Պաշտպանության նախարար` Սուրեն Պապիկյան 

2. «2020 թվականի սեպտեմբերի 27-ին Ադրբեջանի Հանրապետության կողմից սանձազերծված
ռազմական գործողությունների հանգամանքներն ուսումնասիրող հանձնաժողովի մասին»
Հայաստանի Հանրապետության օրենքի և կից Հայաստանի Հանրապետության օրենքների
նախագծերի փաթեթի վերաբերյալ Հայաստանի Հանրապետության կառավարության առաջարկության
մասին 

Արդարադատության նախարար` Կարեն Անդրեասյան 

3. Հայաստանի Հանրապետության և Եվրոպական միության միջև մշակութային և ստեղծագործ
ոլորտներում Միության «Ստեղծագործ Եվրոպա» ծրագրին Հայաստանի Հանրապետության
մասնակցության մասին համաձայնագրի ստորագրման առաջարկությանը հավանություն տալու
մասին 

Կրթության, գիտության, մշակույթի և սպորտի նախարար` Վահրամ Դումանյան 

4. Հայաստանի Հանրապետության կառավարության 2018 թվականի դեկտեմբերի 20-ի N 1557-Լ
որոշումն ուժը կորցրած ճանաչելու մասին 

5. Հայաստանի Հանրապետության կառավարության 2020 թվականի ապրիլի 30-ի N 718-Ն
որոշման մեջ փոփոխություն կատարելու մասին 

Վարչապետի աշխատակազմի ղեկավար` Արայիկ Հարությունյան 

7. Հայաստանի Հանրապետության բարձրագույն ուսումնական հաստատությունների և գիտական
կազմակերպությունների 2022/2023 ուսումնական տարվա ասպիրանտուրա ընդունելության
տեղերը և դրանց բաշխումը հաստատելու մասին 

8. Գնման պայմանագրում փոփոխություն կատարելու թույլտվություն տալու մասին 

Տարածքային կառավարման և ենթակառուցվածքների նախարար` Գնել Սանոսյան 

9. «Հայաստանի Հանրապետության 2022 թվականի պետական բյուջեի մասին» Հայաստանի
Հանրապետության օրենքում և Հայաստանի Հանրապետության կառավարության 2021 թվականի
դեկտեմբերի 23-ի N 2121-Ն որոշման մեջ փոփոխություններ և լրացումներ կատարելու,
Հայաստանի Հանրապետության Արագածոտնի, Արարատի, Արմավիրի, Գեղարքունիքի, Լոռու,
Կոտայքի, Շիրակի, Սյունիքի և Տավուշի մարզպետարաններին գումար հատկացնելու մասին 

10. Որպես նվիրատվություն գույք ընդունելու, Հայաստանի Հանրապետության տարածքային
կառավարման և ենթակառուցվածքների նախարարության ջրային կոմիտեին ամրացնելու և
«Վեոլիա Ջուր» փակ բաժնետիրական ընկերությանը վարձակալության հանձնելու մասին 

11. Հայաստանի Հանրապետության կառավարության 2021 թվականի ապրիլի 1-ի N 458-Լ
որոշման մեջ լրացում կատարելու մասին 

12. Պետական գույքն օտարելու մասին 

13. Գերակա ոլորտում իրականացվող ներդրումային ծրագրի շրջանակներում ներմուծվող
տեխնոլոգիական սարքավորումների, դրանց բաղկացուցիչ ու համալրող մասերի, հումքի և
(կամ) նյութերի նկատմամբ սակագնային, մասնավորապես, ներմուծման մաքսատուրքից
ազատելու արտոնությունից օգտվելու համար «ԲԵՆ 10» սահմանափակ պատասխանատվությամբ
ընկերության կողմից ներկայացված հայտը բավարարելու և արտոնությունը կիրառելու մասին

Էկոնոմիկայի նախարար` Վահան Քերոբյան 

16. Տարածք հետ վերցնելու և ամրացնելու մասին 

17. Հայաստանի Հանրապետության աշխատանքի և սոցիալական հարցերի նախարարությանը և
Հայաստանի Հանրապետության առողջապահության նախարարությանը գույք փոխանցելու և
գույքի նվիրատվության մասին 

Աշխատանքի և սոցիալական հարցերի նախարար` Նարեկ Մկրտչյան 

19. 2022 թվականի պետական ստանդարտացման ծրագիրը, 2022 թվականի ստանդարտացման
աշխատանքների ցանկը հաստատելու մասին 

20. Հայաստանի Հանրապետության կառավարության 2018 թվականի հոկտեմբերի 10-ի N 1115-Ն
որոշման մեջ փոփոխություններ և լրացում կատարելու մասին 

21. «Հայաստանի Հանրապետության 2022 թվականի պետական բյուջեի մասին» օրենքում
փոփոխություն, Հայաստանի Հանրապետության կառավարության 2021 թվականի դեկտեմբերի
23-ի N 2121-Ն որոշման մեջ փոփոխություններ և լրացումներ կատարելու մասին 

23. «Գյուկոնդ» բաց բաժնետիրական ընկերության պետական սեփականություն հանդիսացող
բաժնետոմսերը մասնավորեցնելու մասին 

25. Գաղտնի քննչական գործողությունների կատարման ընթացքում օգտագործվող հատուկ
տեխնիկական միջոցների ցանկը հաստատելու մասին 

Ազգային անվտանգության ծառայության տնօրեն` Արմեն Աբազյան 

26. Հայաստանի Հանրապետության կառավարության 2015 թվականի փետրվարի 5-ի N 90-Ն
որոշման մեջ փոփոխություններ և լրացումներ կատարելու մասին 

Շրջակա միջավայրի նախարար` Հակոբ Սիմիդյան 

27. «Հայաստանի Հանրապետության ընդերքի մասին օրենսգրքում լրացում կատարելու մասին»
Հայաստանի Հանրապետության օրենքի նախագծին հավանություն տալու մասին 

28. Քննչական գործողության ընթացքում կիրառվող տեխնիկական միջոցների բնութագիրը և
չափանիշները, տեխնիկական միջոցների օգտագործման կարգը սահմանելու և Հայաստանի
Հանրապետության կառավարության 2019 թվականի ապրիլի 11-ի N 401-Ն որոշումն ուժը
կորցրած ճանաչելու մասին 

29. «Հայկական ատոմային էլեկտրակայան» փակ բաժնետիրական ընկերության «ՀԱԷԿ-ի
առանձին հատկացված հրապարակում նոր 110/220 կՎ բաց բաշխիչ սարքերի (ԲԲՍ-ի)
կառուցման ապամոնտաժային, շինմոնտաժային և գործարկման-կարգաբերման աշխատանքների
կատարման» գնման ընթացակարգում մասնակիցների որակավորման չափանիշներ կիրառելու
մասին 

31. «Հայաստանի Հանրապետության 2022 թվականի պետական բյուջեի մասին» օրենքում
վերաբաշխում և Հայաստանի Հանրապետության կառավարության 2021 թվականի դեկտեմբերի
23-ի N 2121-Ն որոշման մեջ փոփոխություններ ու լրացումներ կատարելու և Հայաստանի
Հանրապետության աշխատանքի և սոցիալական հարցերի նախարարությանը գումար հատկացնելու
մասին 

32. «Հայաստանի Հանրապետության կառավարության և Ռուսաստանի Դաշնության
կառավարության միջև տեղեկատվական անվտանգության ապահովման բնագավառում
համագործակցության մասին» համաձայնագրին հավանություն տալու մասին 

Բարձր տեխնոլոգիական արդյունաբերության նախարարի տեղակալ` Դավիթ Սահակյան 

36. «Կրթության մասին» Հայաստանի Հանրապետության օրենքում լրացում կատարելու մասին»
օրենքի նախագծին հավանություն տալու մասին 

39. Հայաստանի Հանրապետության բարձրագույն ուսումնական հաստատությունների 2022/2023
ուսումնական տարվա` պետության կողմից ուսանողական նպաստների ձևով ուսման վարձի լրիվ
փոխհատուցմամբ (անվճար), առկա ուսուցմամբ, մագիստրոսի կրթական ծրագրով
ընդունելության տեղերը հաստատելու մասին 

41. Առանձնակի ռիսկային և մասնագիտացում պահանջող պաշտոնների
առանձնահատկություններով պայմանավորված տրվող հավելումների վճարման չափերը, կարգը,
ինչպես նաև առանձնակի ռիսկային և մասնագիտացում պահանջող պաշտոնների շրջանակը
սահմանելու մասին 

43. Արցախի Հանրապետության առանձին շրջաններից տեղահանված ընտանիքների համար
բնակարանային մատչելիության ապահովման պետական աջակցության ծրագրի իրականացման
կարգը հաստատելու մասին 

45. «Խաչատուր Աբովյանի անվան հայկական պետական մանկավարժական համալսարան»
հիմնադրամի ռեկտորի ընտրության արդյունքները հաստատելու մասին 48. Հայաստանի
Հանրապետության առողջապահության նախարարության «Մաշկաբանության ազգային կենտրոն»
փակ բաժնետիրական ընկերությունն ու Հայաստանի Հանրապետության առողջապահության
նախարարության «Այրվածքաբանության ազգային կենտրոն» փակ բաժնետիրական ընկերությունը
միաձուլման ձևով վերակազմակերպելու և Հայաստանի Հանրապետության առողջապահության
նախարարության «Այրվածքաբանության և մաշկաբանության ազգային կենտրոն» փակ
բաժնետիրական ընկերություն ստեղծելու մասին 

ՀՌՉԱԿԱԳԻՐ ՀԱՅԱՍՏԱՆԻ ԱՆԿԱԽՈՒԹՅԱՆ ՄԱՍԻՆ 

Ընդունվել է 23.08.1990 

Հայկական ԽՍՀ Գերագույն խորհուրդը՝ արտահայտելով Հայաստանի ժողովրդի միասնական
կամքը, գիտակցելով իր պատասխանատվությունը հայ ժողովրդի ճակատագրի առջև համայն
հայության իղձերի իրականացման և պատմական արդարության վերականգնման գործում,
ելնելով մարդու իրավունքների համընդհանուր հռչակագրի սկզբունքներից և միջազգային
իրավունքի հանրաճանաչ նորմերից, կենսագործելով ազգերի ազատ ինքնորոշման իրավունքը,
հիմնվելով 1989 թվականի դեկտեմբերի 1-ի «Հայկական ԽՍՀ-ի և Լեռնային Ղարաբաղի
վերամիավորման մասին» Հայկական ԽՍՀ Գերագույն խորհրդի և Լեռնային Ղարաբաղի Ազգային
խորհրդի համատեղ որոշման վրա, զարգացնելով 1918 թվականի մայիսի 28-ին ստեղծված
անկախ Հայաստանի Հանրապետության ժողովրդավարական ավանդույթները, խնդիր դնելով
ժողովրդավարական, իրավական հասարակարգի ստեղծումը, 

ՀՌՉԱԿՈՒՄ Է 

անկախ պետականության հաստատման գործընթացի սկիզբը: 

1. Հայկական ԽՍՀ-ն վերանվանվում է Հայաստանի Հանրապետություն, կրճատ՝ Հայաստան: 

Հայաստանի Հանրապետությունն ունի իր դրոշը, զինանշանը և հիմնը: 

2. Հայաստանի Հանրապետությունը ինքնիշխան պետություն է` օժտված պետական իշխանության
գերակայությամբ, անկախությամբ, լիիրավությամբ: 

Հայաստանի Հանրապետության ամբողջ տարածքում գործում են միայն Հայաստանի
Հանրապետության սահմանադրությունը և օրենքները: 3. Հայոց պետականության կրողը
Հայաստանի Հանրապետության ժողովուրդն է, որն իր իշխանությունը իրագործում է
անմիջականորեն և ներկայացուցչական մարմինների միջոցով՝ Հայաստանի Հանրապետության
սահմանադրության և օրենքների հիման վրա: 

Հանրապետության ժողովրդի անունից հանդես գալու իրավունքը պատկանում է բացառապես
Հայաստանի Հանրապետության Գերագույն խորհրդին: 

4. Հայաստանի Հանրապետության տարածքում բնակվող բոլոր քաղաքացիների համար
սահմանվում է Հայաստանի Հանրապետության քաղաքացիություն: 

Արտերկրի հայությունը Հայաստանի Հանրապետության քաղաքացիության իրավունք ունի: 

Հայաստանի Հանրապետության քաղաքացիները գտնվում են նրա պաշտպանության և աջակցության
ներքո: 

Հայաստանի Հանրապետությունն ապահովում է իր քաղաքացիների ազատ ու իրավահավասար
զարգացումը` անկախ ազգությունից, ռասայական պատկանելությունից և դավանանքից: 

5. Հայաստանի Հանրապետությունը իր անվտանգությունը և սահմանների
անձեռնմխելիությունը ապահովելու նպատակով ստեղծում է Գերագույն խորհրդին ենթակա
սեփական զինված ուժեր, ներքին զորքեր, պետական և հասարակական անվտանգության
մարմիններ: 

Հայաստանի Հանրապետությունը ունի ԽՍՀՄ սպառազինության իր մասնաբաժնի իրավունքը: 

Հայաստանի Հանրապետությունն ինքն է որոշում իր քաղաքացիների զինվորական ծառայության
կարգը: 

Այլ երկրների զորամիավորումները, նրանց ռազմական բազաները և շինությունները կարող
են տեղաբաշխվել Հայաստանի Հանրապետության տարածքում միայն նրա Գերագույն խորհրդի
որոշմամբ: 

Հայաստանի Հանրապետության զինված ուժերը կարող են օգտագործվել միայն նրա Գերագույն
խորհրդի որոշմամբ: 

6. Հայաստանի Հանրապետությունը, որպես միջազգային իրավունքի սուբյեկտ, վարում է
անկախ արտաքին քաղաքականություն, անմիջական հարաբերություններ է հաստատում այլ
պետությունների, ԽՍՀՄ ազգային-պետական կազմավորումների հետ, մասնակցում է
միջազգային կազմակերպությունների գործունեությանը: 

7. Հայաստանի Հանրապետության ազգային հարստությունը՝ հողը, ընդերքը, օդային
տարածությունը, ջրային և այլ բնական պաշարները, տնտեսական, մտավոր, մշակութային
կարողությունները, նրա ժողովրդի սեփականությունն է: 

Դրանց տիրապետման, օգտագործման և տնօրինման կարգը որոշվում է Հայաստանի
Հանրապետության օրենքներով: 

Հայաստանի Հանրապետությունը ունի ԽՍՀՄ ազգային հարստության, այդ թվում՝ ոսկու
պաշարների, ալմաստի և վալյուտային ֆոնդերի մասնաբաժնի իրավունք: 

8. Հայաստանի Հանրապետությունը սեփականության բազմաձևության հիման վրա որոշում է իր
տնտեսավարման սկզբունքները և կարգը, հիմնում սեփական դրամ, ազգային բանկ,
ֆինանսավարկային համակարգ, հարկային և մաքսային ծառայություններ: 

9. Հայաստանի Հանրապետությունը իր տարածքում ապահովում է՝ 

խոսքի, մամուլի, խղճի ազատություն. օրենսդիր, գործադիր և դատական իշխանությունների
տարանջատում. բազմակուսակցություն, կուսակցությունների իրավահավասարություն.
իրավապահ մարմինների և զինված ուժերի ապաքաղաքականացում: 

10. Հայաստանի Հանրապետությունը ապահովում է հայերենի, որպես պետական լեզվի,
գործառությունը Հանրապետության կյանքի բոլոր ոլորտներում, ստեղծում կրթության,
գիտության և մշակույթի սեփական համակարգ: 

11. Հայաստանի Հանրապետությունը սատար է կանգնում 1915 թվականին Օսմանյան
Թուրքիայում և Արևմտյան Հայաստանում հայոց ցեղասպանության միջազգային ճանաչման
գործին: 

12. Սույն Հռչակագիրը հիմք է ծառայում Հայաստանի Հանրապետության սահմանադրության
մշակման, իսկ գործող սահմանադրության մեջ փոփոխությունների և լրացումների կատարման,
պետական մարմինների գործունեության, Հանրապետության նոր օրենսդրության մշակման
համար: 

Հայաստանի Հանրապետության 

Գերագույն խորհրդի նախագահ՝ Լ. ՏԵՐ-ՊԵՏՐՈՍՅԱՆ 

Գերագույն խորհրդի քարտուղար՝ Ա. ՍԱՀԱԿՅԱՆ 

23 օգոստոսի 1990 թվականի, 

Համարյա գրախոսություն 

Կարդում եմ Լուսինեի «Անմոռուկի փակուղին»: Կարդացել էի, իհարկե, բայց նորից եմ
կարդում: Պատերազմից հետո: Հիշեցի, որ գիրքը հրատարակվելուց հետո Լուսինեի հետ
անհամաձայնություններ ունեի և հիմա հանկարծ որոշեցի նորից կարդալ: Կարդալուց հետո
Լուսինեի համաձայնությունը խնդրեցի իմ դիտարկումները դնել հանրային տարածքում: Նա
չի առարկել: 

Գիրքը մեր անցյալի ու ներկայի վախերի մասին է: Մեր անցյալի ներկան՝ վախերն ու
վիրավորանքները անցյալում չեն մնացել: Մի դեպքում դրանք անթեղվել են մարմնի՝
«գլխի», «սրտի», «հոգու» (եթե, իհարկե, հոգին մարմնի մեջ է) անկյուններում և
վերադառնում են պատեհ առիթներով, մյուս դեպքում նորերն են: Մեր ապրած ներկա
կյանքում վախերը միշտ և ամենուր ուղեկցում են մեզ: Վախը՝ թուրքից, պարսիկից,
ԿԳԲ-ից, հարևաններից, իմպերիալիստներից, հարբեցողներից, մանրէներից… Գուցե նաև
ինքներս մեզնից: 

Վախը առկա է «Անմոռուկի փակուղու» բոլոր պատմվածքներում: Մի կողմից վախը անցյալի
փորձից է կամ այդ փորձի մեկնաբանությունից, մյուս կողմից անցյալը մեզ բերեց
փակուղու, փակուղին դարձավ թակարդ և հենց թակարդ-փակուղին ծնում է նոր վախեր:
«Լարսի թակարդը» պատմվածքում Լարսի միջանցքի հերթական բնական կամ քաղաքական աղետի
պատճառով «Լարսի թակարդում» մնացածներից շատերը ցամաքային ճանապարհներ ունեն՝
ադրբեջանցիները, ռուսները, վրացիները… կգնան և գնում են Դաղստանով: Բոլորը՝ հայերից
բացի: Հայերը կարող են գնալ կամ օդանավով, կամ ծովով՝ Բաթում, Բաթումից
շարունակելով ճանապարհը: Միայն թե այդ օրերին օդանավի և նավի տոմսերի գները հասնում
են առասպելական թվերի: Ուրեմն չեն կարող: Մնում են թակարդում: Կամա թե ակամա ծնվում
է ամփոփումը՝ «Դժվար է ապրել Հայաստանում և կլաուստրաֆոբիա չունենալ»:
Կլաուստրաֆոբիան ուժեղ վախ է և ծնունդ է տալիս վախի բազմաթիվ այլ տեսակների: Եվ
զուր է գրքի «Սահմանային պատում» պատմվածքի խելոք կոնստրուկտիվիստը Ագարակում՝
հայ-իրանական սահմանում համոզում, որ վախերը նույնպես հնարովի «կոնստրուկտներ» են,
որ մարդը կարող է լինել ոչ թե այն, ինչ իրենից սարքել են, այլ այն, ինչ ինքն է
ուզում: Եվ այնքան, որքան ուզում է: «Լարսի թակարդում» մնացածներից առնվազն հայերը
և հայաստանցիները գիտեն, որ տոմսերը թանկանում են հենց հայերի (հայաստանցիների)
գործոնով, և ոչ ոք նրանց չի հարցնում, թե իրենք ով են, ինչ են: Որովհետև… Որովհետև
հնարավոր է բազմաթիվ փախստականներ ընդունել կամ նրանց առաջ երկրների դռներ շրխկոցով
փակել, բայց «հնարավոր չէ» փախստականություն ծնող գործողություններ թույլ չտալ:
Որովհետև «հնարավոր է Աֆրիկայի ամենախորքերը կոկա-կոլա ու գարեջուր հասցնել, իսկ
անհրաժեշտ դեղ հասցնել հնարավոր չէ»: Որովհետևները շատ են և դրանք
«կոնստրուկտիվիզմի» տեսաբանների կարծիքը չեն հարցնում: Կյանքը տեսություն չէ,
գործնական է: 

Գրքի «Karabakh Meat Market» պատմվածքում ամերիկյան Լոսից Հայաստան վերադարձող
հերոսուհին համարյա նախանձով է լսում Լոսի ընդարձակ, լայն, երկար մայրուղիներով
իրեն օդանավակայան տանող պեպենոտ մաշկով, «բաց շագանակագույն, արևի տակ փայլող,
խոպոպների ու ջազի նման ձայնով» երկարաոտ, գեղեցկուհի ինքնավստահ տաքսիստուհու
պատմությունը: Եվ մինչ ես կարդալիս փորձում եմ հասկանալ, թե ինչպես կարող է լինել
«բաց շագանակագույն, արևի տակ փայլող խոպոպների ու ջազի նման ձայն», գեղեցկուհի
տաքսիստուհին պատմում է, որ յոթ տարի բանակում է ծառայել, նույնիսկ որոշ ժամանակ՝
Մերձավոր արևելքում, իսկ հիմա փորձում է դերասանուհի դառնալ… Կարդալիս տեսնում եք,
որ Հայաստան վերադարձող հերոսուհին նախանձում է, որ ամերիկուհին դրանով անցել է մեծ
երկրում իր ընտրությամբ, ոչ թե փակուղու թելադրանքով, և հանկարծ հասկանում է, որ
մեծ երկիր է ուզում, որտեղ կարող ես ընտրել փակուղի չտանող ճանապարհ և, նաև… բայց
ոչ նաև, այլ հիմնականը, ամենակարևորը, ամենագլխավորը, ուզում է փակուղի չտանող
կյանք: Որովհետև քո սեփական կյանքում ոնց շարժվում ես՝ փակուղի տանող փոքր ճանապարհ
է: Ու կյանքդ էլ փոքրի՜կ, փոքրիկ, որքան էլ երկար կյանք լինի… Մտածում է և լսում
«դաշնամուրային ջազի ձայնով խոսող» տաքսիստուհուն. «Ծնողներս Իտալիայից են, իտալացի
են, ես ամերիկացի եմ»… Եվ մտածում, զգում, ապրում՝ «փակուղի չլիներ, փակ սահման
չլիներ, օվկիանոս լիներ»: Եվ ես՝ կարդացողս ֆիզիկապես տեսնում և հասկանում եմ, որ
«փակուղի չկա»-ի, «փակ սահման չկա»-ի, «օվկիանոս կա»-ի» քաղաքացին կարող է
«դաշնամուրի ջազի ձայնով խոսել», առհասարակ կարող է այդպիսի ձայն լինել, եթե
անցյալդ ծանրաբեռնված չէ ցեղասպանական հիշողությամբ, ներկադ ցեղասպանական տագնապներ
չունի, երկիրդ փակուղի չէ, վախերդ անհատական են և դու ընտրության
հնարավորություններ ունես: Նույնիսկ վախենալ/չվախենալու միջև: 

«Անմոռուկի փակուղու» բոլոր կերպարները վախից փախչելու տարբեր հնարքներ են փնտրում:
Փախչելու, ոչ թե վերացնելու: Փախչել մեծ քաղաքներ՝ մեգապոլիսներ, որտեղ մարդը
հյուլե է, անդեմ, համարյա անիրական: Որտեղ այնքան շատ մարդ կա, որ մարդ համարյա
չկա: Պատմվածքներից մեկի հերոսուհին «մեծ քաղաքներում կորցնում է վախերը»: «Մեծ
քաղաքները սպանում են վախերդ»: Դա կյանքից փախուստի տեսա՞կ է, թե՞ օբյեկտիվ
իրողություն: Փախչել կյանքից: Շատ աշխատել: Թաքնվել աշխատանքի հետևում: Գիրք
կարդալ: Թաքնվել գիրք կարդալու հետևում: Կյանքը դավաճանել «գրքի հետ», «աշխատանքի
հետ»… Որովհետև… Փակուղում ես: Փակուղու մեջ վախը հաղթահարելու մյուս ձևը
եսակենտրոնությունն ու չարանալն է: Փակ տարածքի փոքր հաղթանակները իր տեսակի, իր
նմանի նկատմամբ: Բայց «Անմոռուկի փակուղու» հերոսների մեջ այս կերպարները չկան: Այս
հարցադրումներն էլ չկան: 

«Անմոռուկի փակուղին» հավաքական և անհատական վախերը հաղթահարելու՞, թե՞ թաքցնելու
մասին է: Հեղինակի ամփոփումով «Անմոռուկի փակուղին» Հայաստանն է: Այստեղ «Ժամանակը
մեռել է ժամանակների սկզբում» և «մարդիկ այստեղ ծնված օրվանից գիտեն պատասխանները և
հարցեր չեն տալիս»: Այստեղ մենք «չենք ապրում, սպասում ենք կյանքի վերջին: Մենք
շարունակ հետաձգում ենք մահը: Թե՞ կյանքն ենք հետաձգում»: 

Մենք կյանքն ենք հետաձգում: Բայց ապրում ենք, և դա նույնպես կյանք է: Ուրեմն
հետաձգում ենք այն կյանքը, որը կուզենայինք, որը պիտի… «Կեցցե այն Հայաստանը, որ
վաղն է գալու»: Բայց «վաղվա Հայաստանը» չի գալու, այն պիտի բերվի: Պիտի բերենք: Իսկ
առայժմ վախից թշնամանում ենք միմյանց դեմ, և թշնամանալուց ավելի ենք վախենում:
Վախենում ենք ապրելուց: Որովհետև ապրելը պատասխանատվություն է: Փոխելու
պատասխանատվություն: 

Գրքում ամենուր, բոլոր պատմվածքներում հայկական փակուղային փակ սահմաններում կարճ
կամ երկար ընդհարումներ, կռիվներ կան, զոհեր կան… Եվ եթե չես կարող դրան որևէ կերպ
ազդել՝ այդ ամենը կյանքն ինչ որ իմաստով անիմաստ է դարձնում: Իմաստով անիմաստ… Թե՞
«անիմաստ իմաստ»… Կոբո Աբեի ավազների մեջ ապրելուն հաշտված կինն է… Փակուղին
ինչքա՞ն է, 50 մետր, 500, 5000… Ամենաերկար փակուղում ապրելն էլ նույն ավազների մեջ
ապրելուն դատապարտվելն է: Քանդել, քանդել, քանդել է պետք բոլոր փակուղիները:
Չվերջացող ճանապարհ է պետք, ճանապարհներ… ֆիզիկական, հասարակական, իրական, ոչ միայն
զուգահեռ, նաև խաչվող… ճանապարհներ, փակուղուց, թակարդներից ելքեր: 

Գիշերը մտադրվել էր հանգստյան կիրակին քնել մինչև կեսօր: Առաջին խանգարողն աղբի
մեքենան էր, որի զնգզնգոցն արձագանքեց ուղեղում, գանգի պատերին զարկվելով ելք
որոնեց, բայց չգտավ ու մագնիսի պես կպավ արկի բեկորին: Շանթված ցատկեց տեղից, փակեց
պատուհանի բաց փեղկն ու թրմփալով կրկին անկողնու վրա ընկավ: Մեքենան վաղուց հեռացել
էր, բայց ձայնն ականջների մեջ դեռ տժժում էր, ցավն ասես դանակ էր, որ գլուխը
փորձում էր երկու մասի կիսել: Հանեց շապիկն ու շատ պինդ ճակատին կապեց՝ ականջներն
էլ թողնելով գործվածքի տակ: Հետո սկսեց մեդիտացիայի պես մտքում կրկնել. 

«Կանցնի, հիմա կամաց-կամաց կանցնի, ու դու կքնես, կքնես, կքնես…»: 

Երկրորդը Արարատյան դաշտի բարիքները բեռնած հին Մոսկվիչն էր, որի վրա միակ նոր ու
առողջ սարքը ազդանշանն էր: Հատուկ ձայն, որը ճանաչում էին թաղի բոլոր բնակիչները:
Արտակը հավանում էր հիսունն անց ամուսիններին, հասարակ-համակրելի մարդիկ էին, բայց
այդ առավոտյան պատրաստ էր սպանել երկուսին էլ: Ո՛չ փակ պատուհանը փրկեց, ո՛չ
ճակատին կապված շապիկը: 

Նա այս անգամ, առանց անկողնուց վեր կենալու, մահճակալի կողքին դրված պահարանի
դարակից ձեռքով շոշափեց գտավ ցավազրկողը, բաժակով ջուրն ու երկու կումով կուլ տվեց:
Հետո նույն դարակից բամբակ հանեց, մատներով տրորեց, գնդիկներ սարքեց ու ճակատին
կապված շապիկը դեն շպրտելով՝ ականջների մեջ խցկեց: 

«Կանցնի, հիմա կամաց-կամաց կանցնի, ու դու կքնես, կքնես, կքնես…»: 

Այնքան շուռումուռ եկավ անկողնում, որ գնդիկներից մեկն ընկավ իր բնից: 

Նա նորից ու նորից նույն երազն էր տեսնում: Սարոն վիրավոր ընկած իրեն օգնության էր
կանչում, իսկ ինքը փախչում էր, հեռանում էր վազելով, երբեմն շրջվում էր, նայում
ձեռքն իր կողմ մեկնած աղերսագին կանչող ընկերոջը, բայց ինչքան էլ վազում էր՝ նրանց
միջև տարածությունը չէր ավելանում: Ինչ-որ հնարով Սարոն մոտենում էր, ընկած, առանց
շարժվելու, աչքերն ավելի խոշոր ու պարզ էին երևում: Արկերը, նռնակներն ու ականները
թափվում էին շուրջը, հողը երկինք հանում, ինքը ճողոպրում էր դրանց միջով, բայց
բոլոր պայթյուններից ավելի ուժեղ Սարոյի ձայնն էր լսում: Նա ձեռքն առաջ պարզած, օձի
պես սողալով գալիս էր իր հետևից: 

Մղձավանջին վերջ տվեց մուլտֆիլմի թախծոտ, բայց զվարթ երգը, որը կարկաչով տարածվում
էր պաղպաղակ վաճառող մոտոցիկլետից. 

Այս անգամ նստեց անկողնում: Գլխացավը մեղմվել էր, բեկորն էլ սսկվել էր գլխի մեջ:
Հեռախոսի վրա ժամացույցին նայեց ու տեսավ, որ ուղիղ տասներկուսն է: 

- Ասացի, չէ՞, մինչև կեսօր քնելու եմ: Ասացի ու արեցի,- քրթմնջաց քթի տակ ու սկսեց
հագնվել: 

Երեկոյան Սեդային էր հանդիպելու: Որոշել էր այս անգամ ավելի վճռական լինել: Արդեն
երկու անգամ առաջարկել էր ձեռք քաշել իրենից: Առաջին անգամ իր կիսամարդ լինելն ու
ամեն պահ սպասվող մահը պատճառաբանել, երկրորդ անգամ ակնարկել էր, թե ուրիշ մի աղջիկ
իրեն ավելի է գրավում: Երկրորդ անգամ Սեդան իր կարկաչուն ծիծաղով հասկացրել էր, որ
գլխի է ընկնում, թե ինչի է ստում: Արտակը չէր դիմացել ջրվեժի շառաչի պես զրգուն այդ
ծիծաղի ջրերի տակ մտնելու, զովանալու, բոլոր մեղքերից մաքրվելու գայթակղությանը և
ինքն էլ խնդալով ասել էր. 

- Փաստորեն էս մեկն էլ չանցավ,- և գրկել էր աղջկան ու ականջին շշնջացել. 

- Չես հեռանա, չէ՞, ինձնից: Ավելի լավ ա մեռնելուցս հետո դու մենակ մնաս, քան ես
մնամ մենակ մինչև մեռնելս: 

Սեդան այս անգամ զայրույթի պոռթկում ունեցավ. 

- Արտակ, հոգնեցրիր: Հերիք ա մահվան մասին մտածես: Քեզ կվիրահատեն, ամեն ինչ լավ
կլինի: Երեկ եմ զանգել հիմնադրամի գրասենյակ: Գումարի կեսն արդեն հավաքել են: Մի
ամսից կգնաս Գերմանիա, կհանեն էդ անտեր բեկորը: 

Շորերը հագնելուց հետո նախ կողքի ննջարան մտավ, մոտեցավ անկողնուն, համբուրեց քնի
մեջ տնքացող մոր ճակատն ու լվացվելու գնաց: Քրոջ որդին շան հետ խաղում էր բակում:
Նա թողեց խաղընկեր քոթոթին ու վազքով քեռու գիրկը թռավ: Քույրը ձայն տվեց. 

- Առանց ուտելու չգնաս, լոլիկով ձվածեղ եմ սարքել: 

- Քեյի, չգնաս,- կրկնեց երեխան: 

Անհայր մեծացող մանուկը քեռու հետ այնքան էր կապվել, որ սպասում էր ամբողջ օրը, և
քնում էր միայն նրա տուն գալուց հետո: Երեխան դեռ գրկում էր, որ դիսպետչերը զանգեց:
Տաքսի ծառայության մեքենաներից մեկը վթարվել էր, մյուսն առհասարակ չէր աշխատել:
Թարսի պես լիքը պատվերներ: 

- Եթե կարաս, օգնիր,- առաջարկեց նա Արտակին,- շեֆն ասեց` էսօր հիսունի տեղ
յոթանասունն ա քշողինը: - Լավ, լավ, մի կես ժամից օֆիս կգամ,- պատասխանեց, մտավ
խոհանոց, տղային մորը տվեց, հենց ոտքի վրա ձվածեղը միայն համտեսեց, գովեց քրոջը՝
ծամածի ընտիր համի համար, լավաշի փոքրիկ կտորի մեջ պանիր փշրեց, բրդուճ արեց ու
արագ դուրս ելավ՝ առանց քրոջ հետ պահող խոսքին ու նրա զավակի թնկթնկոցներին
պատասխանելու: 

Իսկապես որ անսովոր շատ էին պատվերները: Սկզբում երկու ընկերուհիների Արտաշիսյան
փողոցից Բժշկականի մոտ խցանման մեջ քսան րոպե կորցնելուց հետո Հյուսիսային
ավտոկայան հասցրեց, որտեղից նրանք Ծաղկաձոր պիտի գնային: Օգնեց նրանց, ու
պայուսակները արդեն սպասող միկրոավտոբուսի մեջ տեղավորեց: Մարզուհիներն ուզեցին
մանր դրամ թողնել, բայց Արտակը հրաժարվեց: Ամաչեց տարեկից աղջիկներից թեյավճար
պոկել: Նոր էր թեքվել դեպի Կենտրոն իջնելու, վաթսունի մոտ մի տղամարդ ձեռք
բարձրացրեց, առանց բարևելու նստեց, շշնջաց. 

- Կոնդի եկեղեցի: 

Ակնոցները վերնաշապիկի գրպանից հանեց, աչքերին դրեց, բացեց ձեռքի ծալված թերթն ու
սկսեց կարդալ: Քիչ անց, երբ Սարալանջի ճանապարհով դեպի Տերյան փողոց էին իջնում,
կարդացածից կատաղած՝ սկսեց հայհոյել. 

«Վայ ես ձեր ագահ, անկուշտ մերը: Բա էդ մատղաշ էրեխեքին տանում եք սահմանին թուրքի
բերան մատաղ անում, բա նորմալ զենք էլ չտա՞ք ձեռքները, ես ձեր անխիղճ մերը: Երկիրը
թալանեցիք կերաք, գոնե ձեր հարստությունը պաշտպանողների զենքի փողը կուլ մի տվեք,
այ դավաճաններ»: 

- Թերթերը մի քիչ չափազանցնում են,- մրմնջաց Արտակը ուղևորի զայրույթը մեղմելու
համար,- մանավանդ՝ ընդդիմադիրներինը: 

- Ջահել ես, բան չես հասկանում,- ավելի բորբոքվեց ուղևորը թերթի մյուս երեսը շուռ
տալով,- հաստատ էս պատերազմն էլ պայմանավորված էր: 

Կարող էր պատմել, որ թողեցին շատ մոտենալ, որովհետև փամփուշտները չէին ուզում
անտեղի վատնել, չէր հերիքելու: Նա կարող էր պատմել, որ երդվել էին, մոր քֆուր էին
կերել՝ ոչ մի դեպքում դիրքը չթողնել: Նա կարող էր պատմել, որ խոստացված օգնությունն
այդպես էլ չեկավ: Ի վերջո, նա կարող էր պատմել, թե ինչպես զոհվեց վաշտի հրամանատար
ավագ լեյտենանտ Մուսայելյանը, երբ շարքային Սարո Առաքելյանի հետ իրեն դուրս էին
բերում թշնամու քթի տակից: Սարոն ինչպե՛ս կրակի տակ միայնակ մինչև խրամատ քարշ տվեց
իր արնահոսող մարմինը: Նա կարող էր պատմել, որ գլխի մեջ արկի բեկոր կա, որ
բժիշկները վախենում են վիրահատել, որովհետև միլիմետրերի տեղաշարժն իր կյանքը
կվտանգի: Նա ուզում էր պատմել, որ ամեն օր կամ օրը մեջ նույն երազն է տեսնում, որ
ինքը դավաճանաբար փախչում է, որովհետև այնտեղ՝ սահմանին մենակ է թողել Սարոյին, իր
մարտական ընկերոջը: Բայց ոչ մի ծպտուն չհանեց, որովհետև չէր ուզում վերհիշել այդ
օրերը: Երեք ամիսը շատ քիչ ժամանակ էր, որ կորուստների մրմռացող վերքը սպի դառնար,
որ չկրկնվեր վախից առաջացած փորացավն ու սրտխառնոցը, որ հուշերի ամբարից վաներ թե
յուրայինների, թե թշնամու թափված փորոտիքի պատկերները: 

Չէր ուզում պատմել, որովհետև ջղային ու հայհոյախոս ուղևորը կմտածեր, թե հերթական
գլուխգովան տաքսիստն է: Նրանք՝ տաքսիստները, ասես ամաչում են, որ այլ գործի չեն ու
առասպելներ են հորինում իրենք իրենց մասին: Ինքը միայն մի բանից է ամաչում, որ
Սարոն դիրքերում է, ինքը՝ ոչ: 

Այ, շինանյութի խանութի մասին ամաչում էր պատմել: Ոչ կուրսեցիները, ոչ մայրն ու
քույրը, ոչ էլ նույնիսկ Սեդան հաստատ չգիտեին, թե ինչ էր աշխատում այդ հսկայական
շինմարկետում: 

Իր վաստակը վաճառված զուգարանակոնքերի քանակից էր կախված: Հոսպիտալից դուրս
գրվելուց օրեր անց աշխատանքի հայտարարությունը կարդաց ու դիմեց, բայց մեկ ամիս
հազիվ դիմացավ: Տնօրենն ամեն շաբաթ պատճառ էր գտնում աշխատածը կիսատ տալու: 

Իսկ երբ գյուղացի ամուսինները կոտրեցին զուգարանակոնքի կափարիչը, նա հասկացավ, որ
այս ամիս էլ գրոշներ է ստանալու և հեռացավ: Տղամարդն առհասարակ դեմ էր որևէ տիպի
զուգարանակոնք գնելուն ու համոզում էր կնոջը, որ ինչպես առաջ, շարունակեն միայն
այգու փայտաշեն զուգարանի մեջ պպզելով բավարարվել: Կինը կանգ էր առել ամենաթանկի
վրա: Նա իր հաստ հետույքով այնքան նստեց ու ելավ, այնքան շուռումուռ եկավ փակ
զուգարանակոնքի վրա, որ կափարիչը ճտճտալով մի քանի կտոր եղավ: 

Պատվերն ավարտելու մասին ռադիոկապով զեկուցելուց հետո Արտակը Կոնդի եկեղեցու
կողքով, կենտրոնական փոստատան նեղ ճանապարհով իջավ Սարյան փողոց, հասցրեց իր սիրելի
հավի շաուրմա գնել և ծամելով՝ հաջորդ պատվերն ընդունեց: 

Ավտոկայանից դեպի Շահումյանի գերեզմանատուն շտապող տղամարդը ծանոթ էր: Հոր հետ
երկու անգամ իրենց տուն էր եկել: Նույն արհեստն ունեին ու խոպանում էին ծանոթացել:
Նրա քեֆը լավ էր, այդ պատճառով գուցե չճանաչեց Արտակին: Ինքն էլ չուզեց հիշեցնել:
Տղամարդը թռել եկել էր Ռուսաստանից, որ քրոջ ամուսնու թաղմանը մասնակցի, բայց
ուշանում էր: Արտակը սովորականից ավելի արագ էր քշում, միայն արագաչափ սարքերին
հասնելով՝ փոքր ինչ գցում էր թափը: 

Երբ ուղղաթիռով Երևան տեղափոխվելուց երեք օր անց բացեց աչքերն ու գլխավերում
կանգնած մարդուն տեսավ՝ դժվարությամբ ըմբռնեց, որ հայրն է: Այնքան էր ծերացել այդ
մեկ տարում, կամ լուրն առնելու երկու օրում, որ անճանաչելի էր դարձել: Թեև
պարբերաբար փող էր ուղարկում, բայց ինքը դրանց դեռ մատով չէր դիպել: Անմաքուր բան
կար ռուսական ռուբլու մեջ. միայն որդին գիտեր, որ նա այնտեղ էլ աղջիկ ունի:
Զգուշացավ հիշեցնել, թե ով է. չէր բացառում, որ նա հոր մասին ավելի տհաճ բաներ
կպատմի: 

Հաջորդ երկու պատվերները նվազագույն էին, վեց հարյուրական դրամ՝ քաղաքի կենտրոնում:
Հետո Կինոհայրենիքից մի զույգի Զվարթնոց օդակայան տարավ: Նոր էր ուղերթն ավարտել,
որ քույրը զանգեց: Հայտնաբերել էր, որ մոր դեղերը վերջացել են: 

- Շտապ չի, էնքան որ մինչև ութը հասցնես,- ասաց: 

Գրպանից հանեց վաստակածը, նախորդ օրվանից էլ մնացել էր: Դեղերին հերիքում էր, մի
բան էլ շատ էր: Մինչև յոթը՝ այսինքն Սեդային հանդիպելը, դեռ երկու ժամ կար, կարելի
էր մի քանի հազար էլ աշխատել, որ սրճարանում չխեղճանար, չնեղվեր: 

Դեղատանն էր, որ դասակի հրամանատարը զանգեց. 

- Դեռ էստե՞ղ ես: Որ ձայն չհանեցիր, մտածեցի՝ արդեն Գերմանիայում ես: 

- Չէ, փողը չի հավաքվում: Ի՞նչ ձայն հանեի: 

- Ուրեմն ոչինչ չե՞ս իմացել: 

- Ի՞նչ նկատի ունես, արագ ասա, մի ծամծմի: Սարո՞ն: 

- Չէ, Սարոն չէ, Վաղինակը: 

Երկուսն էլ մեկ րոպե ոչինչ չէին խոսում: Հետո Արտակը հարցրեց. 

- Ե՞րբ: 

- Երկու օր առաջ: 

- Դիվերսիոն խո՞ւմբ: 

- Չէ, սնայպեր, յոթին հոգեհանգիստն ա: 

- Զեյթո՞ւն: 

- Հա, Սիթիի հետևի շենքն ա: 

- Գիտեմ տեղը: Կգամ: 

Արտակն արդեն մեքենայի մեջ էր, որ աշխատակցուհին դեղերի տոպրակը ձեռքին վազելով
եկավ. 

- Լավ էր՝ շուտ նկատեցի, մոռացել էիք: 

Հետո նույն տեղում գլուխը ղեկին, ննջել էր, որ իր տարիքի մեկը բացեց դուռն ու գրեթե
աղերսեց. 

- Ախպերս, շուտ, շատ եմ խնդրում, արագ ինձ Կիևյան կամուրջ հասցրու: 

- Հո մտքիդ ախմախ բան չե՞ս դրել,- հարցրեց մինչև կամրջին մոտենալը: 

- Չէ, ես չէ: Իմ պատճառով՝ մի աղջիկ: Մենակ թե չուշանամ: 

Ուշացել էր: Աղջկան պատահական անցորդներն ու երկու ոստիկաններն էին փրկել: Նա
հինգհազարանոցը նետեց նստատեղին և առանց մանրի սպասելու՝ վազքով մոտեցավ շտապ
օգնության մեքենային: 

Արտակը սպասեց մինչև խցանումի մեջ հայտնված մեքենաներն իրենց վրա օգտակար կամ
անպետք բեռ առնելով՝ մրջյունների պես ցրվեցին, ու կամուրջը դատարկվեց: Հանկարծ գլխի
մեջ ճտճտոց լսեց: Ասես իր գանգի մութ խորշերում, իրենից հեռու-հեռու մի տեղ
հրավառություն էր: Ուղեղը նվվաց: Հիշեց բժշկի խոսքը. 

«Եթե գլխիդ մեջ կրակոցի նման բաներ սկսվեն, ուրեմն շտապ հիվանդանոց հասիր,
նշանակում է շարժվում ա, էլ աջուձախ չենք նայի, կվիրահատենք»: 

Երբ ճարճատյունը մի քիչ մեղմացավ, Արտակն իջավ մեքենայից, երերալով քայլեց
երեսուն-քառասուն քայլ, անցավ կամուրջը եզերող մետաղյա ճաղերի արանքով, նստեց
պռնկին ու ոտքերը կախեց ձորի վրա: 

-Հո մտքովդ ախմախ բան չի՞ անցել,- հարցրեց ինքն իրեն: 

Հեռախոսը զնգում էր ու զնգում: Թիկունքից ձայն լսեց. 

- Արտակ, Արտակ: 

Թեքվեց ու կամրջի վրա խմբած մարդկանց տեսավ՝ մայրն էր նրանց մեջ, քույրն ու Սեդան,
նույնիսկ հայրն էր եկել հասել, Սարոն էր այնտեղ, ավագ լեյտենանտ Մուսայելյանը,
վիրաբույժն ու զոհված Վաղինակը: 

«Հիմա, հիմա կանցնի, կամաց-կամաց կանցնի ու դու կքնես… կքնես… կքնես…»: 

Նրանք բոլորը խնդրում էին՝ Արտակ, հետ արի: 

- Չէ, նահանջել չկա, մոր քֆուր ենք կերել,- գոռաց բարձրաձայն: 

Վճիռ կայացրած ոտքի կանգնեց, բայց այդ պահին էլի մի ձայն լսեց, որ ավելի կարևոր էր,
քան երդումը, ավելի անմերժելի, քան հայհոյանքի պարտադրանքը. 

- Քեյի, արի, քեյի: 

Ռուբինյանը հաստատում է՝ ՀՀ-ն նոր առաջարկներ է ուղարկել դեմարկացիայի գործընթացի
վերաբերյալ 

Նաիրա Նալբանդյան 

ԱԺ փոխնախագահ Ռուբեն Ռուբինյանը հաստատում է՝ Հայաստանը նոր առաջարկներ է ուղարկել
Ադրբեջանի հետ դեմարկացիայի և դելիմիտացիայի գործընթացի վերաբերյալ, բայց թե
կոնկրետ ինչ առաջարկներ, իշխանական պատգամավորը չի մանրամասնում։ Հորդորեց դիմել
կառավարությանը։ 

Արդեն 3 ամսից ավելի մամուլի խոսնակ չունեցող վարչապետ Փաշինյանի գրասենյակից և
ԱԳՆ-ից տեղեկություն ստանալ մեզ, սակայն, չհաջողվեց։ 

«Ազատությունը» անցած շաբաթ նաև գրավոր հարցում էր ուղարկել արտաքին
գերատեսչությանը, որի պատասխանն առայժմ չունենք։ 

«Պատկերացումներն ընդհանրապես այն ծիրում են, որի մասին հրապարակային հայտարարել են
մեր համապատասխան գերատեսչությունները և պաշտոնյաները», - այսօր ասաց Ռուբինյանը: 

Հայկական կողմից առաջարկների մասին հունվարի 14-ին խոսել էր Ռուսաստանի
արտգործնախարարը։ Սերգեյ Լավրովն ասել էր, թե Հայաստանը նոր առաջարկներ է
ներկայացրել Ադրբեջանի հետ սահմանազատման հանձնաժողով ձևավորելու հարցով, որը
ռուսական կողմի միջոցով փոխանցվելու է Բաքվին։ 

Ընդդիմադիր պատգամավորները մտահոգված են, որ հերթական գործընթացի մասին հայ
հանրությունը դարձյալ այլ երկրի պաշտոնյայից է տեղեկանում։ «Պատիվ ունեմ»
խմբակցության պատգամավոր Տիգրան Աբրահամյանն ասում է՝ մինչև այժմ հասկանալի չէ, թե
այս հարցում ինչ պատկերացում ունի իշխանությունը, քանի որ բազմիցս իրարամերժ
հայտարարություններ են հնչել։ 

«Առհասարակ իմ տպավորությամբ՝ իշխանությունը ընդհանուր տրամաբանության մեջ
պատկերացում էլ չունի, թե իրականության մեջ որ կետից է ճիշտ սկսելը և որ կետում
ավարտելը: Կարծում եմ` նաև գնահատված չեն այն սպառնալիքները, որոնք այս
գործընթացից, որովհետև գործընթացը բավականին երկարաժամկետ է, և պետք է գնահատել ոչ
միայն մեկնարկի հետ կապված ռիսկերը, այլ այն ողջ սպառնալիքները, որոնք առաջիկա մի
քանի տասնամյակը մեզ ուղեկցելու են: Որևէ զարմանալի բան չկա, որ իշխանությունը որևէ
բան խորհրդարանական ընդդիմությանը չի փոխանցել: Ես նույնիսկ կասկածում եմ, որ նրանք
նաև իրենց թիմակիցներին են փոխանցել, և կարծում եմ` բացառությամբ մի քանի անձանց,
ամբողջական տեղեկատվություն նույնիսկ իշխանությունը չի տիրապետում», - ասում է
Տիգրան Աբրահամյանը: 

Իշխանական շատ պատգամավորներ Մոսկվայի միջոցով Բաքվին ուղարկված առաջարկների մասին
մեր հարցերը անպատասխան թողեցին, ասելով, որ տեղեկություններ չունեն։ ԱԺ ընդդիմադիր
փոխնախագահ Իշխան Սաղաթելյանի համար տեղի ունեցողը հուսադրող չէ։ Ասում է՝
Ադրբեջանը ամիսներ շարունակ զավթել է Հայաստանի սուվերեն տարածքն ու ամրանում է
այստեղ, սահմանին նոր զոհեր ենք ունենում, ոչ մի նպաստավոր պայման
բանակցությունների համար չկա, կարծում է պատգամավորը: 

«Ի՞նչ պայմաններով, ի՞նչ իրավիճակում, ի՞նչ ֆորմատով, միայն ա՞յդ հարցն է
քննարկվելու, արդյոք այդ հարցով չի փակվում Արցախի կարգավիճակի հարցը: Այո կամ ոչի
պատասխան չի, պետք է ամբողջական նայել հարցին: Փաստն այն է, որ թշնամին իր քայլերով
և գործողություններով այս սահմանազատման ու սահմանագծման աշխատանքն իրականացնում է,
և այս պայմաններում, այս իրավիճակում մենք խոսել ենք այդ մասին, հարցերը պետք է
քննարկվեն փաթեթային: Հիմա իրենք ինչ առաջարկություն են ներկայացրել` ես չգիտեմ», -
նկատեց նա: 

Ըստ Լավրովի՝ գործընթացը կապ չունի Լեռնային Ղարաբաղի կարգավորման հետ։ Իսկ
Ռուսաստանի դերը պատկերացնում են խորհրդատուի կարգավիճակով, քանի որ Ռուսաստանի
գլխավոր շտաբում են քարտեզները, որտեղ արտացոլված են սահմանների փոփոխությունները
տարբեր տարիներին։ 

Վարչապետ Փաշինյանը մի քանի անգամ հայտարարել է, որ դեմարկացիա ու դելիմիտացիա
իրականացնելու՝ ՌԴ-ի առաջարկներն ընդունելի են Հայաստանի համար, բայց թե կոնկրետ
ինչ առաջարկների մասին է խոսքը, մինչ այժմ ոչ Հայաստանը, ոչ Ադրբեջանը, ոչ էլ
Ռուսաստանը չեն բացահայտել։ Փաշինյանը Ալիևի հետ Սոչիի ու Բրյուսելի հանդիպումներից
հետո կառավարության նիստում պաշտպանության նախարար Սուրեն Պապիկյանին հանձնարարել
էր կապի մեջ լինել ՌԴ գործընկերոջ հետ ու ճշգրտել դեմարկացիայի և դելիմիտացիայի
մանրամասները։ Պաշտպանության նախարարությունը այս հանձնարարականից հետո գործընթացի
մասին հրապարակային ոչ մի հայտարարություն չի արել։ 

Հայաստանի, Արցախի ու տարածաշրջանի համար 2021-ի ալեկոծ տարում ՍիվիլՆեթը ևս
ստիպված էր անդադար հաղթահարել դժվարություններ ու մարտահրավերներ՝ անելով իր
ուժերի ներածն ու նույնիսկ ավելին։ 

Սահմանային շարունակվող արյունալի բախումները, ներքաղաքական անկայունությունը,
հասարակության, քաղաքականության ու մեդիայի բևեռացումը, տնտեսական ու անվտանգային
մարտահրավերները ստիպեցին և շարունակում են ստիպել, որ շատ հաճախ մենք ցատկենք ու
գործենք մեր սովորական կարողություններից ու գրպանից անդին։ 

Հետպատերազմյան Արցախում ծառացած մարդասիրական ու այլ մարտահրավերներին
արձագանքելու մեր համեստ ներդրումն էր Ստեփանակերտում մեր գրասենյակի ու
աշխատակազմի ընդլայնումը։ Իրավիճակում, երբ արտասահմանյան լրագրողների մուտքն Արցախ
արգելված է քաղաքական ինչ-ինչ նկատառումներով, ՍիվիլՆեթի ուսերին բեռն ավելացել է՝
այստեղից տրամադրելու անաչառ ու հայկական տեղեկատվություն, այդ թվում՝ անգլերեն ու
ռուսերեն։ ՍիվիլՆեթը շարունակում է մնալ միակ լրատվամիջոցը, որը բյուրո ունի
Արցախում։ Շատ շուտով Ստեփանակերտի մեր գրասենյակում կրթական-աշխատանքային անկյուն
կունենանք տեղի դպրոցականների ու ուսանողների համար, որոնք կստանան լրագրության,
լուսանկարչության և վիդեոմոնտաժի հմտություններ ու նաև կթղթակցեն՝ բարձրաձայնելով
իրենց շուրջ տեղի ունեցող ամեն լավ ու վատի մասին։ 

Հետպատերազմյան Հայաստանում անվտանգային մարտահրավերները թակեցին հատկապես Սյունիքի
դռները։ Երևանյան մեր թիմը բազմաթիվ անգամ եղավ ճակատամերձ դարձած գյուղերում,
առաջին ձեռքից լուսաբանեց սահմանային զինված բախումները, ներկայացրեց մարդկանց
պատմություններն ու խնդիրները, քշեց ճանապարհներով, որ դժվար է անվանել ճանապարհ,
որոնք միակ կապն են շրջափակման մեջ հայտնված գյուղերի համար։ Լրիվ շարքից դուրս
եկավ մեր մեքենան, բայց՝ ոչ մենք։ Հոկտեմբերին գրասենյակ բացեցինք նաև Գորիսում՝
ընդլայնելու մեր գործունեությունը այստեղ ու մարզում։ 

Մենք ուշադրության կենտրոնում պահեցինք տարածաշրջանային զարգացումները։ Թուրքիայի
մասին ամփոփումներին ավելացրինք Ադրբեջանի, Իրանի ու Վրաստանի մասին շաբաթական
խորքային ամփոփումները, բազմաթիվ հարցազրույցներ վարեցինք այս երկրների գործիչների
ու փորձագետների հետ։ 

Մենք սկսեցինք կրթական նոր հաղորդում, ուշադրության կենտրոնում պահեցինք
առողջապահության խնդիրները, հատկապես՝ Կովիդ-19 համավարակի թեման, դրա շուրջ
շարունակվող ապատեղեկատվությունը։ 

Մենք ստեղծեցինք փաստերի ստուգման ստորաբաժանում՝ CivilNet Check, որն առավել
համակարգված է անդրադառնում ապատեղեկատվությանը, կեղծ լուրերին, որոնք իսկապես
խարխլում են Հայաստանի ժողովրդավարության առանց այն էլ խախուտ հիմքերը։ 

Մենք հրապարակեցինք բազմաթիվ հետաքննական նյութեր, որոնք բացահայտում են տարբեր
պաշտոնյաների ու գերատեսչությունների չարաշահումներն ու կոռուպցիոն դրսևորումները։

Մենք դատի ենք տվել Բնապահպանության և ընդերքի պետական տեսչությանը՝ պահանջելով
տրամադրել հանքարդյունաբերական ընկերություններում նրանց իրականացրած ստուգումների
ակտերի մասին մեր հայցած տեղեկատվությունը։ 

Մենք դատական կարգով կառավարությունից պահանջում ենք տրամադրել Հայաստանի
ամենախոշոր ձեռնարկության՝ Զանգեզուրի պղնձամոլիբդենային կոմբինատի բաժնետերերից
մեկի՝ իր բաժնեմասը կառավարությանը փոխանցելու նվիրատվության պայմանագիրը։ Սա
Հայաստանի հետհեղափոխական կառավարության ամենամութ գործարքներից մեկն է, և մենք
հետամուտ ենք բացահայտելու հնարավոր կոռուպցիոն ռիսկերն այստեղ։ 

Ազգային խնդիրները, մշակույթը, Սփյուռքը շարունակել են մնալ մեր լուսաբանման
կենտրոնում։ Մենք ընդլայնել ենք արևմտահայերենով մեր հաղորդումների շարքը։ 

Ընդհանրապես, մենք ավելացրել ենք անգլերենով և ռուսերենով մեր բովանդակությունը։ 

Մենք ուշադրության կենտրոնում ենք պահել կանանց հավասարության հարցը,
փոքրամասնությունների խնդիրներն ու առհասարակ մարդու իրավունքները։ 

ՍիվիլՆեթը երբեք որևէ քաղաքական օրակարգ չի սպասարկել ու շարունակում է հավատարիմ
մնալ հանրային շահին։ Ապատեղեկատվության ու քաղաքական խորացող բևեռացման
պայմաններում մենք բազմապատիկ ջանք ենք ներդնելու մարդկանց անաչառ տեղեկատվություն
ու խորքային վերլուծություն տրամադրելու համար։ 

2022-ը, ինչպես երևում է, ոչ պակաս լի է լինելու մարտահրավերներով։ Հուսանք, որ նոր
տարում դրական լուրերը վերջապես գերակշռող դառնան։ 

Երկիրը մի անգամ ճակատամարտ է շահել և չգիտի ինչպես վարվել այդ հաղթանակի հետ 

Գյուղերի, դաշտերի, ճանապարհների, մարդկանց ու անասունների շնչի վրա ծանրանում է
ամռան երաշտի, աշնան անբերրիության, ձմռան անփողության ու գարնան
անհեռանկարայնության թանձրացող մաղձը: 

Քաղաքների լուսաբացների ու իրիկունների սառը լույսի մեջ սարսռելիորեն ահռելի ու
անտեր՝ վեր են հառնում տարիներ առաջ մեռած մեծ երկրի մեռած գործարանների
ուրվականները: Անցյալի բետոնակուռ ու մետաղաձույլ ուրվականների, չքավորության գույն
առած կվարտալների ստորոտներում՝ գժանոցի բակում մտահոգ ու աճապարանքով զբոսնող
գժերի նման, հածում են զրկանքի համազգեստով մարդ արարածները: 

Այդ ուրվական-քաղաքների ուրվական-կվարտալների բնակիչները ապրում են որպես
ուրվական-քաղաքացիները արդեն գոյություն չունեցող մի երկրի, և չեն ուզում հավատալ
այդ երկրի չգոյությանը: Չեն հավատում, սպասում են հրաշքի և հավատում են, թե այդ
չեղած երկրի՝ անհոսանք, անհումք, անփող, անշուկա թողած ավերակները մի օր կաշխատեն:

Եվ ամեն մի քաղաքականացված ստահակ, ասպարեզ գալով, իր պարտքն է համարում նյարդերի
կծիկ դարձած այս մարդկանց հոգին տակնուվրա անել, ամեն անգամ խաբելով, թե հնարավոր
է, որ այդ ուրվականները մի օր շունչ առնեն: 

Մարդիկ հավատում են: Հետո դադարում են հավատալ: Հետո էլի հավատում են: Հետո
դադարում են հավատալ… 

Այսպես՝ մի կողմից մեռնում են, մի կողմից քոչում են ընտանիքներով: Իսկ լածիրակների
նորանոր ու նորածիլ բանդաներ, որ այդ երկրում կուսակցություններ են կոչվում,
շարունակում են սնուցողին ու հարազատին կորցնելուց գլուխը կորցրած մարդկանց հոգին
պղտորել: Այդ երկրի իշխողները, աճյուններ պղծելով, վերաթաղումները վերածել են
ազգային-պետական ամենամյա ծեսի: Վերաթաղումների ծեսը այդ երկրում այնպիսի հեթանոս
թափ է առել, որ վերաթաղողներին հետը զոհ մատուցելու նման, գնդակահարում և թաղում են
հին մեռյալների նոր գերեզմանների կողքին: 

Այդ երկրում իրիկունները հեռուստացույց են նայում, թքում են էկրանին, բայց չեն
անջատում, որովհետև հաջորդ պահին դատավարություն են ցուցադրելու, բացառված չէ՝ նաև
թարմ սպանություն: 

Այդ երկիրը մի անգամ ճակատամարտ է շահել և անսովորությունից ճակատամարտ շահելը
շփոթել է հաղթանակի հետ ու, բնականաբար, չգիտի ինչպես վարվել այդ «հաղթանակի» հետ:

Այդ երկիրը իր հաղթական բանակը զրկել է զորապետերից, գնդակահարել ու բանտարկել է և
էլի արյուն է ուզում, որովհետև ծարավը շփոթել է քաղցի զգացողության հետ: Այդ երկրի
բանակը պահում է մի հողակտոր, որի վրա ավելի քիչ բնակիչ է մնացել, քան հողը պահող
զորքի թիվն է: Այդ երկիրը իրեն զրկում է վաղվա բանակից, որովհետև ինքն իրեն զրկում
է սերունդը շարունակելու ընդունակ բնակչությունից: Այդ երկրում ոչ թե ծնողներն են
պահում երեխաներին, այլ դեռահաս աղջիկներն են (մասամբ) մի կերպ պահում ծնողներին,
քույրերին ու եղբայրներին, իսկ տղաները խաղաղ զորանոցներում զոհվում են նույն
չափով, որքան ռազմաճակատում պատերազմի տարիներին: 

Այդ երկիրը չորացնում է իր դուստրերի արգանդը, կոտրում է իր արու զավակների մեջքը,
զրկում է իրեն ապագայից, բայց ձեռ չի քաշում իր եղերական անցյալից: Չի մոռանում այդ
անցյալը, այլ որպես նվիրական դի կրում է շալակին, որպես երկանքի քար կախել է կրծքին
և դաժանաբար շարունակում է դնել իր սերունդների, իր երեխաների վզին… 

Վանո ՍԻՐԱԴԵՂՅԱՆ 

16.12.2000թ. 

Արդեն աջից ու ձախից ավելի հաճախ է բարձրաձայնվում, որ Ռոբերտ Քոչարյան-Սերժ
Սարգսյան զույգի և Նիկոլ Փաշինյանի կառավարման միջև այլևս տարբերություն չկա։ 

Համամիտ չեմ, ահագին տարբերություններ կան։ 

Վերոնշյալ զույգը նորանկախ Հայաստանի առաջին տարիների պատմությունը՝
հաջողություններն ու հաղթանակները, սեփականաշնորհում էր, անհաջողությունները
վերագրում Լևոն Տեր-Պետրոսյանին, իսկ Նիկոլ Փաշինյանի կեղծելու և խեղաթյուրելու
հնարավորությունները լայնարձակ են՝ մի ողջ երեսնամյակ է նրա «ոտքերի տակ» ու ոնց
ուզում է՝ կոխկռճում է։ Ճիշտ է, ինքն ասում է՝ ինքն էլ իրեն հերքում է, հետո իր
հերքածը հաստատում է, հետո նորից է հերքում, հետո՝ միաժամանակ և՛ հերքում է, և՛
հաստատում է, բայց դե՝ կարիք չկա իրար խառնվելու, պրպտուն հեղափոխական է՝
հնարավորություն է տալիս «հպարտ քաղաքացիներին», որ իրենք կողմնորոշվեն, թե ո՛րը
սուտ ասաց, ո՛րը՝ ճիշտ։ 

Պետության առաջին դեմքի լուսանկարների «պատադաջումն» առանձնակի դաժանությամբ
քննադատող Նիկոլ Փաշինյանի վարչապետացումից հետո պարզվեց, որ ինքն էլ դեմ չէ՝
ընթացիկ «մեծ առաջնորդի» լուսանկարի բազմացմանը՝ դրանից բխող սովետահոտ
հետևանքներով։ Բայց մի տարբերություն, այնուամենայնիվ, կա. Փաշինյանի ենթականերին
իրենց գլխավերևներում շեֆի լուսապայծառ պատկերի մեխումը հոգու ճիչի արդյունք է, ոչ
թե պարտադրանք՝ ի տարբերություն նախկինների։ Իսկ թե ինչու է բոլոր ՔՊ-ականների
հրավառ հոգիները միաժամանակ ու միանման ճչացել, գիտությունը դեռևս չի պարզել այդ
առեղծվածը։ Բայց կպարզի. հոգեբուժությունը նորանոր բարձունքներ է նվաճում՝
չվհատվեք։ 

Դե, ցուցարարներին քաշքշելը, ոստիկանատներ քարշ տալը «բարի, գեղեցիկ ավանդույթ» է,
«հեղափոխական» Փաշինյանը դրանով ոչ մեկիս չի զարմացնի։ Բայց ա՛յ՝ վերոգրյալ
հնարամիտ զույգի մտքով չի անցել հպարտությամբ ու բացեիբաց հայտարարել, որ ակցիաների
ժամանակ բարձրախոսից օգտվելը արգելվում է օրենքի ողջ խստությամբ, մեծն աննախադեպն
այստեղ էլ նրանց «շախ» արեց։ Իսկ որ այսուհետ «Փաշինյան Նիկոլ» անուն-ազգանունը
բերանացի արտասանելիս պարտավոր ենք անպայման ընդգծել, որ սույն անձնավորությունը
վարչապետ է, սա էլ դասական «մատ» է սովետակոմկուսական հարուստ անցյալ ունեցող
զույգին։ Բայց սա դեռ բոլորը չէ՝ ապագա կա՛, ՀՀ հպարտ քաղաքացիներ, և այդ
խոստումնալից ապագայում հուրհրում է «մեծարգո»-ն։ Չե՞ք ասի՝ մեծարգո վարչապետ,
զգո՛ւյշ եղեք, «անզգույշ» քաշքշվել կա, երկու կրակոցով ինքնասպանություն կա։ 

Վերևում արդեն ասացի՝ ահագին տարբերություններ կան նախկինների ու ներկա
«հեղափոխականների» միջև, այնպես որ՝ թեման սպառված չէ։ 

Ռուսաստանի պաշտպանության փոխնարար Բուլգակովը այցելել է Ղարաբաղ։ Սա ռուս
բարձրաստիճան պաշտոնյայի առաջին այցն է Բորիս Ելցինի 1991 թվականին Ստեփանակերտ
կատարած այցից ի վեր։ Այն ժամանակից ի վեր Ռուսաստանից, ինչպես նաև այլ երկրներից,
Ղարաբաղ են այցելել միայն խորհրդարանականներ։ Սակայն այդ այցերը միշտ պաշտոնական
էին, իրավասության և ազգի ինքնորոշման իրավունքի ճանաչմամբ։ 

Պաշտոնական տեղեկություն այն մասին, որ Ստեփանակերտում փոխնախարարը հանդիպել է
Արցախի իշխանությունների հետ, չկա։ Եվ սա պատահական չէ։ Արցախը այլևս ինքնորոշված,
կամ «Հայաստանի ու Ադրբեջանի միջև վիճելի տարածք» չէ՝ Ռուսաստանն Արցախը
ներկայացնում է որպես անիշխան մոխրագույն գոտի, անզոր և անդեմ բնակչությամբ, առանց
բանակի և իրավազորության, որի հետ Մոսկվան կարող է անել այն ամենը, ինչ կցանկանա։ 

Ռուս փոխնախարարի այցը Ղարաբաղ, որը ռուսական RT պաշտոնական ալիքը բնութագրում է
որպես սովորական այց «խաղաղապահների տեղակայման գոտի», տեղի է ունեցել այն բանից
հետո, երբ Արցախում անցկացվեց ռուսերեն լեզուն երկրորդ պաշտոնական լեզու ճանաչելու
«օպերացիան»։ 

Բաքվի որոշ փորձագետների կարծիքով, որոնք համարվում են ոչ պաշտոնական խոսնակներ,
Բաքուն կարող է ԵԱՀԿ ՄԽ ձևաչափում հարց բարձրացնել Լեռնային Ղարաբաղում ռուս
խաղաղապահներին միջազգային ներկայացուցիչներով լրացնելու վերաբերյալ։ Ռուս
փորձագետներն էլ ասում են, որ Մոսկվան նույն ձևաչափում կարող է բարձրացնել Ղարաբաղի
կարգավիճակի հարցը։ 

Արդյոք կարգավիճակի հարցը «լծակ է» Մոսկվայի համար, և ի՞նչ կձեռնարկի Կրեմլը, եթե
Բաքուն ուղիղ պահանջի դուրս բերել խաղաղապահներին, որոնք տեղակայվել են Լավրովի
պլանի իրականացման ու հենց Արցախի կարգավիճակը ոչնչացնելու դիմաց։ 
