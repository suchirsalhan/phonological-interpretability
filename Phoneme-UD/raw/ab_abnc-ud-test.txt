Бнарак аҟны амҩахәасҭа ианыланы инеиуан Абгахәыҷы . Амла иакуан , џьара фатәык
аҧшаара иашьҭан . Ус алаҧш иныҵашәеит амыҕра илатәаз Ҵысҕрак . Ақьышә абыз
инықәнашь-аақәнашьит уи анаба , аҿаҵагьы аӡы аауа иналагеит . Адгьыл аҟны
инкаианы , ашьҭыбжь мыргаӡакәа иаҩаӡо аҿынанахеит . Акыр ианазааигәаха ,
инамҵасны иакит . Акыр иҧаҭҧаҭит , аҽаҟьеит , аҽамнахырц иалагеит Аҵысҕра . Аха
Абгахәыҷы уи аунажьуамызт , ахаҧыцқәа иркылакны иакын . Аҵысҕра еилнакааит мчыла
Абгахәыҷы ишзацәымцоз . – Ҳаи , уара , Абгахәыҷы , иухьзеи абаак ? ! – иҷырҷыруа
абас иаацәажәеит Аҵысҕра . – Иууазеи , џьара ашәак схымҳәааӡакәа суфома ? ! Ус
ахымҩаҧгашьа унаалом , ҧхашьароуп , ламысдароуп ! – аҳәеит . Аҵысҕра иаҳәаз
ажәақәа иаарызхәыцит Абгахәыҷы . Уеизгьы шьҭа сара истәуп , исцәызгозеи , џьара
ашәак нахҳәааны исфап ҳәа иаахәыцит . Аҿы аартны « аа » ҳәа ашәа аацәырнагеит .
Аҵысҕра уи ахы иархәаны , Абгахәыҷы инаҿыҵҧраан , инеины аҵла амахә инықәтәеит .
Иҟалаз џьашьахәыс ишьҭнахит Абгахәыҷы . Хыхь иқәтәаз Аҵысҕра иаҵаҧшуа , аблақәа
таҧ-таҧуа иаагылеит . – Закәызеи уара , сара ашәа сҳәоит , уара уцаны амахә
уқәтәеит . Измааноузеи иҟауҵо ? – аҳәеит . – Измааноу умбои , сыхаара Абгахәыҷы
! Уара уашәа нагӡала , сара абрантәи сузыӡырҩлоит . Уашәа ушаалгалак , сҧырны
сузлеиуеит , – аҳәеит Аҵысҕра ахьықәтәаз . Абгахәыҷы Аҵысҕра иаҳәаз ааханаҵан ,
абжьы ҷахьаӡа инҭганы , ашәаҳәара иналагеит . Аҵысҕра ахьынаҧшуаз иаагәанаҭеит ,
шәарыцаҩык ила иманы дшааиуаз . – Иҵегь убжьы ҭга ! Иҵегь , иҵегь ! – абас
Абгахәыҷы иазҿнаҭуа иалагеит Аҵысҕра . Алымҳақәа кьацәӡа иҩагылеит Абгахәыҷы
абжьы заҳаз ашәарыцаҩ ила . – Шәит , шәит ! Уласны уҿааха ! – абас ала абжьы
нақәнаргеит усҟан Аҵысҕра . Ишьҭхысаа абна илаланы аҿаанахеит ашәарыцаҩ ила .
Ишааиуаз иаадгылеит ашәаҳәара иаҿыз Абгахәыҷы . Ашәаҳәара иааҟәыҵит уи нахыс .
Аҧсы агарц инаҵҟьеит . Ала уи инахьӡан , аҵыхәа инамҵасны илышьҭагәа иакит .
Аҵысҕра уи нахыс иаацәырнагеит « Ажәеиҧшьаа рашәа » . Ала иаҿаҵахәхеит Аҵысҕра
зфарц зҭахыз Абгахәыҷы . Абас маанала аҧсы еиқәнархеит Аҵысҕра . Ҩнык аҟны
Абызкаҭаҳа акаҭа аҳара иаҿын . Уи аамҭазы иаартыз ахышә ала иааҩнаҧрит Амҵ .
Акыр ауада иҩнагьежьит , џьара фатәык аҧыхьашәозар ҳәа , аха акгьы абомызт . Ус
алаҧш иааҵашәеит Абызкаҭаҳа . – Бзиа ууит ! – абжьы аагеит Амҵ . – Бзиара убааит
, сыхаара ! – аҭак ныҟанаҵеит Абызкаҭаҳа . – Узҿузеи уа ? – Акаҭа сҳауеит . –
Иазууазеи ? – зегьы адырырц аҭахын Амҵ . – Иазызуазеи , санааҧсалак – сналатәоит
. Шаҟа иссиру удыруандаз , сашьа ! – Иҵабыргны иуҳәома ? ! – иааџьанашьеит Амҵ
иаҳаз . – Закәызеи уара ? ! Зныкыр амц сҳәо уаҳахьоума , иуцәажәашьоузеи ? ! –
ҽыргәаа ҟанаҵеит Абызкаҭаҳа . – Саҭоумҵан , амарџьа ! Исзымдыруа сазҵаауан ауп ,
– аҭамзаара нышьҭанаҵеит Амҵ . – Иуадаҩым . Нас , уааи арахь , ҳааидтәаланы
ҳнеицәажәап , сыҧсшьарҭагьы убап , – акыр аҽаргәыбзыҕит Абызкаҭаҳа . Амҵ агәы
ааҧшқахан , уаанӡа иахьадтәалаз аҭӡамц иаадҵны , знык аҟара ауада иааҩнаҧрын ,
акаҭа шыҟаз ахь аҿынанахеит . – Уааскьа , уааскьа , сымыш ! Сыкаҭа тата уналатәа
, уҧсы ушьап , акгьы ҳнацҳап , – ҳәа ааҧхьара иаҿын Абызкаҭаҳа . Абызкаҭаҳа ари
аҟара анаҳәа , сыҧсгьы аасшьап , акгьы снацҳап , аҳәан Амҵ , ишиашаз хаха инеины
акаҭа инылатәеит . Уи акәхеит , иҳәыҧыӡыҧуа иаалахеит . Аҟыр-ҟырҳәа иааччеит
усҟан Абызкаҭаҳа . Иаҳахьаз акаҭа инахьынҳаланы Амҵ иназааигәахан , ахаҧыц
ҵарқәа наланаҵеит . Уаҳа акгьы алымшеит Амҵ гаӡа , аҧсрагьы убри акәхеит .
Дәыбгак зны лақәак иркын , аҵыхәа хырҵәеит , аха иара рыцәцеит . Аҩызцәа зегьы
уи анырбалак , « Ҵыхәакьаҿ , Ҵыхәакьаҿ » ҳәа иахыччон . Уи агәаҧхомызт иара .
Зны ӡын цәгьак ҟалеит , афатәгьы маҷхеит . Бгас иҟаз зегьы рҽааизганы , афатә
азы еидашшыло иштәаз иаарыдгылт Ҵыхәакьаҿ . – Ишәыхьзеи ? – ҳәа иразҵааит
аҩызцәа . Амла иакны ишынҵәоз , иҟаҳҵарызеи ҳәа ишеилацәажәоз атәы рҳәеит . –
Шәаала , уаха шәызхараҵәҟьа акәтыжь сара ишәҿасҵап , – аҳәеит Ҵыхәакьаҿ .
Абгақәа даара иаргәырҕьеит уи . Зегь еицны ишнеиуаз , Ҵыхәакьаҿ аҩызцәа ус
ранаҳәеит : Абгақәа зегьы азыразхан , « ибзиоуп » рҳәеит . Ҵыхәакьаҿ рызынтәык
наганы кәытҵарак иакәыршаны иартәеит , иара лҭалан , акәытқәа рыфара иалагеит .
– Ирацәаны иназгоит , шәмыццакын ! – наҳәан , азхараҵәҟьа афеит . Аҩызцәа ҧшуп ,
иҧшуп . Аамҭа ықәҳаны ацара иаҿуп . Ауха цәгьала иҵаауан , абгақәа зегьы
рҵыхәақәа аҵаа иалашәны иакит . « Шьҭа иаамҭоуп » аҳәан , инықәгылан ,
акәыкәыҳәа иҳәҳәеит . Алақәа Адәыбга абжьы раҳан , иҭрысны рҿаархеит .
Абгақәагьы , алақәа шаауаз анырба , ишәаны иҩаҵҟьан , рҵыхәақәа ныҿжәаны ицеит .
Уи нахыс зегьы ҵыхәакьаҿраа ракәхан , ирзызузгьы рыцәҩашьеит , ршьагьы рзымуит .
Ауаагьы ирҳәоит , ауаҩы игу азы уихымччан ҳәа . Акыр мшы илеиуаз ақәа анааҟәыҵ ,
амра каххаа иааҧхеит . Аҧсабарагьы аалашеит . – Шәныҵеибарҟьа , амарџьақәа !
Амати аажәга , ацха ҟаҵатәуп , – аҳәеит ашьхақәа ран . – Ҳара ҳмазеиуп ! –
еицырҳәеит даргьы . Иаарласны ашьхымзаҭра инҭыҧрааит ашьхақәа . Аҳауа иналалеит
, « ввы » ҳәа рыбжьы го . Урҭ иреиуаз шьхыцк , ашәҭқәа инарықәтәа-аарықәтәо ,
амати аизгара ишаҿыз , иаацәырҵит Ашхырцәаҕь . – Укәыкәы-цыкәуа узҿузеи уара ,
Ашьхыц ? – ҳәа инаҵааит уи . – Амати еизызгоит , – аҭак ныҟанаҵеит Ашьхыц . –
Иазууазеи ? – Ацха ҟасҵоит . – Ацха ҟауҵоит , аха изуҭахузеи ? – еиҭаҵаауан
Ашхырцәаҕь . – Изуҭахузеи шҧа ? ! – иаҳаз ааџьанашьеит Ашьхыц . – Ацха шырфо
узымдырӡои , Ашхырцәаҕь ? ! – Издыруеит , саргьы уамашәа бзиа избоит , – аҳәеит
Ашхырцәаҕь . – Нас , маанала узцәажәозеи ? – Маанала сцәажәаӡом . Изуцәызӡарызеи
, Ашьхыц , абас џьабаала иҟауҵо ацха , уҧшәма иааумхны иахьиго азы урыцҳасшьоит
. – Уи уара гәырҩас изумоузеи ? Аҧшәма даҳхылаҧшуеит : ҳаҭра ҟаиҵоит ,
ҳачмазаҩхар ахәшә ҳаиҭоит , нас иаргьы ҳзимыцхраарызеи , – аҳәеит Ашьхыц . – Аха
аӡынра ишәфо шәмоуа шәаақәхар , амла шәаганы шәымҧсуеи ! – Ҳацха нҵәар , ашьақар
ҳазҭеиҧсоит . Ҳаҧшәма дразуп , – аҳәеит еиҭа Ашьхыц . – Узҿу уааҟәыҵ . Уааи
ҳаицәажәап , сгәы ҿыҕьуеит , – аҳәеит Ашхырцәаҕь . – Угәы ҿыҕьуазар , уца , ацха
ҟаҵала ма даҽа фатәык еизгала , аӡынра амла уакырц уҭахымзар . – Афатә аизгара ,
ацхаҟаҵара сара исусӡам . Афара_ _ауп сара сзызку , – аҳәеит Ашхырцәаҕь . – Ус
акәзар , амла уаганы аҧсра_ _ауп иузыҧшу . Акрура уҭахымзар , аӡәгьы уиҭаххаӡом
. – Аӡәгьы сшиҭахым здырхьеит … – акыр иаахәыцит Ашхырцәаҕь , нас иҵааит : –
Аказы суазҵаауеит , Ашьхыц . Шәара , ашьхыцқәа , ауаа шәырҭахуп : ахыбра
шәзыҟарҵоит , шәхәы шәырҭоит , шәычмазаҩхар – шәырхәышәтәуеит . Сара
сзырҭахымзеи ? – Ҳара ауаа ҳрыхәоит , абзиа ҟаҳҵоит . Уара урҧырхагоуп , еснагь
мала акрыфара уашьҭоуп . Умш аабзиахааит , уаха сымам , умҩахь уца , – аҳәан ,
Ашьхыц ашәҭқәа еимдо аҿынанахеит . Бна тоурак илаланы инеиуан Абгахәыҷы .
Зны-зынла иааҭгылон уи , абзи ақьышәи ааихьнашьуан , нас џьара гыгшәыг
леишәацәгьак сҿамҳандаз ҳәа икылҧш-кылӡырҩуа еиҭа аҿынанахон . Ус ишнеиуаз
ҳәыгәрак инықәгылеит . Алаҧш иааҵашәеит еицны иааиуаз ҩ-гыгшәыг дуқәак .
Азныказы абла иабаз азхамҵеит Абгахәыҷы . Иаауаз агыгшәыгқәа руак Алым акәын ,
егьи Амшә акәын . Абгахәыҷы џьашьатәыс ишьҭнахит , абжьааҧны аиҕара зыбжьаз уажә
абас еицны иахьаауаз . Инатәаны акырӡа иазхәыцит уи змааназ . « Ус анакәха ,
рыҩбагьы мыцхәы амла иакуеит , еимаркша ахьрымам азы еинааланы иаауеит » , –
аҳәеит аҵыхәтәаны цқьа иаахәыцын . Уи нахыс икылҧшуа , аҧсы ӡаны кәыкәымдрак
аҵаҟа иаатәеит . Ус , Алыми Амшәи шеицыз , Абгахәыҷы ахьтәаз аҳәыгәра аҵаҟа
иниасит . Иаргьы иҟало збап ҳәа , ашьҭыбжь мыргаӡо , хара-хара ирышьҭаланы
аҿынанахеит . Акыр инаскьахьан еиҧш , иаалырҟьаны иааҭгылеит Алым , иаагылеит
Амшәгьы . Урҭқәа гәанаҭеит Абгахәыҷы . « Џьара акы рбеит » – ҳәа иаагәырҕьеит .
Иҟалаз уи ауп : Алыми Амшәи раҧхьаҵәҟьа ишьҭан кәац жьыхәҭа дук . – Уара уаҧхьа
сара избеит ! – аҳәеит Алым . – Мап , уара уаҧхьа сара избеит , изтәугьы сара
соуп , – иааҟрым-ҿрымит Амшә . – Ишҧа уара ? ! Уаҧхьа ишызбаз сзымдыруа аҟара
сгаӡоума сара ? ! Иуцәажәашьоузеи ? ! – агәаара иалагахьан Алым . – Уара усҟан
наҟ џьара уҧшуан , уи гәасҭеит сара , – аҳәеит Амшә . – Сара сахь уҧшуазҭгьы ,
нас акәац злоубазеи ? ! – аҳәеит Алымгьы . – Сара сыблақәа шкьаҧшу умаҳаӡаци
уара ? ! – Алым гәааны абжьы цәгьа нҭнацеит , ахаҧыцқәагьы аахнарџьаџьеит . –
Акәац сара истәуп , иагьа уҳәаргьы , исызуҭаӡом ! … – арзаақьҳәа абжьы нҭнаган ,
ашьҭахьтәи ашьапқәа инарықәгылеит Амшә агыгцәа ргыланы . – Сара абна аҳ соуп ,
акәац зыхәҭоугьы сара соуп ! – абас аҳәара иалагеит Алым ахьгылаз . – Сара
сышҧоубаз ? ! Саргьы саҳауп уара узыҳәан , сагьҳәынҭқаруп ! – абыбра иаҿын
Амшәгьы . – Ус акәзар , сара иусырбап ! – аҳәан , Алым гәышҧыла Амшә инагәыдлеит
. Ақәҧара иалагеит ахьаҵра згәы иҭамыз Амшәгьы . Акырӡа еиқәҧеит : еибарбылгьеит
, еидшылеит , ашьа рылеибахит , аха аҩбагьы хьаҵуамызт , аисра ишаҿыц иаҿын .
Иҟаз зегь абон , ирҳәозгьы аҳауан рааигәа абардраҿы зыҧсы ӡаны итәаз Абгахәыҷы .
Аха макьаназы агәы иҭанакыз анагӡара азыгәаҕьуамызт . Аҵыхәтәан , иааҟәымҵӡакәан
аиқәҧара иаҿыз Алыми Амшәи рымчқәа шрылӡааз агәра анага , « шьҭа иаамҭоуп »
аҳәан , акәац жьыхәҭа ахьышьҭаз ахь иҩны аҿынанахеит . … – ахәаара иаҿын Алым
ахькажьызгьы . – Шәызҿу закәызеи шәара , абзамыҟәқәа ? Жьыхәҭак акәац азы
шәеибашьуама ? ! Уаанӡа шәкәац афҩы мгарц азы инаҧхьаскуеит , – аҳәан , акәац
жьыхәҭа ду рҳәазо , иаманы идәықәлеит Абгахәыҷы . Абас , Амшәи Алыми рыҧсы
рылӡааны , агылараҵәҟьа рылымшо ишеиважьыз , еимаркуаз акәац жьыхәҭа аманы ,
абна инылашәкәа ицеит Абгахәыҷы . Ҽнак зны Ажәи , Аҽи , Алеи рыҧсы шьо рыҧшәма
иашҭаҿы иштәаз , ажәа еимаркит , акыргьы аус рылеибахит . Аимак ахы цәырнагеит
Аҽы . – Ҳаҧшәма шәара шәаасҭа сара бзиа сибоит ! – аҳәеит уи , ахгьы кьакьаӡа
иҩышьҭнахит . – Ишҧа ? Ишҧа ? – иаҳаз џьашьаны ҿаанаҭит Ала . – Ишҧа умбои :
сизыцәаҕәоит , сизчалтуеит , сизылаҵоит , ианиҭаху днасықәтәаны , иахьиҭаху
дцоит . Убарҭқәа рзы шәара шәаасҭа бзиа сибоит , – аҳәеит еиҭагьы Аҽы . –
Уаангылишь , уаангылишь ! – аҳәеит Ажә , иахьтәаз ажаҳәара иааҟәыҵны . –
Закәызеи уара , зегьы уҳаиҕьушәа , иуцәажәашьоузеи ? ! – Иҳаиҕьӡам ! Иҳаиҕьӡам !
– ҿаанаҭит Ала , Ажә иаҳәаз агәы иахәаны . – Уа шәҽаанышәкыл шәҩыџьагьы !
Шәызлеиҕьу ҳәа акы шәалаҟаны збом , – аҳәахт Аҽы . – Шәара шәаасҭа сара
сихәарҭоуп ҳаҧшәма . – Нас , сара соума хәарҭара злам ҳәа иуҧхьаӡо !
Хыш-хырҵәыла изааӡада ҳаҧшәма ихәыҷқәа ? ! Абарҭқәа зегьы изҭодаз сара
симамызҭгьы ? Излихрыз аилаџь , ачамықәа , ахш исымҭозгьы ? ! – акырӡа
иаагәамҵны ицәажәеит Ажә ахьтәаз иҩагылан , иагьнацнаҵеит уа : – Аҧшәма иҧсы
зыҕроу сара соуп . – Иаҩуцеит , иаҩуцеит ! – аху-хуҳәа ашра иалагеит ,
иахьгылазгьы иаахагьежьит Ала . – Закәызеи уара иуцәажәашьоу ? ! Уара уда
хәарҭара злоу уаҳа акгьы ыҟаӡам , ус аума ? ! – Ных , ушаҟәыҵра ! Уахгьы ҽынгьы
аху-хуҳәа ашра ада иудыруазеи уара ? ! Иҳамҳәар умуазар . Ҳхы ааҭуҟьеит ! –
Уаргьы уҽаанкыл , ухаҵкы ! Сара сыҟамзар , Аҧшәма рахәыда даанхон . Иахьанӡа
убри шҧашәзеилымкаац шәара ? ! – аҳәеит Ала . – Избан иара рахәыда дзынхоз ? ! –
ҿаанаҭит Ажә . – Избан умбои , Аҽгьы уаргьы абгақәа шәырфахьазаарын . Сара соуп
уахгьы-ҽынгьы урҭ шәааигәара иаамышьҭуа шәзыхьчо . Шәара уи шәзеилымкаацт , аха
Аҧшәма ибзианы идыруеит , уи азы шәара шәаасҭа сара бзиа сибоит , – аҳәеит Ала .
Абас Аҽи , Ажәи , Алеи ажәеимакра ишаҿыз ашҭа даақәлеит Аҧшәма . – Ишәыхьзеи
уара , еимашәкуазеи ? – днаразҵааит иара . Аҽи , Ажәи , Алеи иааласны рыҧшәма
инеиҧылан , ацәажәаха рибамҭо , еимаркыз атәы наиарҳәеит . – Шәеимак еилыскааит
, – иҳәеит иаргьы даахәыцны . – Еилукаазар , ҳауа иаҳа бзиа иубо абраҵәҟьа
иҳауҳәара_ _ауп ! – рҳәеит даргьы . – Шәгәы шнибархаз еилыскааит . Уи нахыс уаҳа
еимакы рмоуӡеит , еизыразны « ҳаҧшәма диашоуп » рҳәеит . Нхаҩык амҿы ааигарц
абнахь дцеит . Ари Жьабаҕь акәын . Аха Жьабаҕь иабадыруаз уи ауаҩ игәы иҭаз !
Акыр инаскьеит , аха харак изымцеит . Уи шаагәанаҭаз еиҧш , еиҵамхакәа аган ахь
инаҧан , ашьҭақәа арӡырц икәараҵо ахьацара иныҵалеит . Акыр ианынаскьа ,
иааҭгыланы ашьҭахьҟа инхьаҧшит . Аха ала ахабаргьы ыҟамызт . Сыҧсы ааиҭаскып
аагәахәын , иҟәыҟәӡа инатәеит . « Изулакгьы сыҧсы згагәышьеит » – аҳәеит , маҷк
аҟара агәгьы ааҭынчхеит . Ҧыҭраамҭак ашьҭахь иҩагыланы аҿынанахеит еиҭа . Аха
инаҧшызар – абар акаамеҭ ! Ус шакәызгьы агәы ҭынчымызт , иахьтәаз итәан макьана
. « Ари ҧсҭазаарам » – аҳәеит гәаныла . Рацәак мырҵыкәа , уаҳагьы џьара ак
аҧымлакәа , инеит Ажьақәа Рашҭанӡа . Аҩызцәа зегьы еизахьан . Иааҭгыланы
инарылаҧшит иара . – Ишәыхьзеи , сашьцәа ? Шәылахь зеиқәузеи ? – аарла абжьы
ҭкаауа иаацәажәеит . – Зегь шәеибгоума ? Иҳахьыз умбои , ҳашьа , ҳаҧсҭазаара
акгьы иаҧсам , аҳәеит ажьақәа иреиҳабыз маҷк аҟара ахы ҩышьҭыхны . – Зегьы
ҳашрыцәшәоз уаҳа ҳалам , ҳгәы кыдгылеит . Абас ауаз аҳәара иаҿын ажьақәа реиҳабы
. – Шәара шәиашоуп , сашьцәа . Ҳара ҳзы бзиарак ыҟам ари адунеи аҿы . Ҳзыхьчогьы
дҳамам , ҳазҭахугьы уаҩ дыҟам . Ҳара зегьы ҳрыцәшәоит , арахь , ҳара иҳацәшәо
ҳәа ак ыҟаӡам . Иҳамаҵәҟьам , сашьцәа ! – агәы каҳаӡаны иаацәажәеит даҽа жьакгьы
. Аҧсыуа хаҵак ныҟәара џьара дцон . Дышнеиуаз , аҩсҭаа дааиҧылеит . – Арахь
уабацо , аҧсуа ? – дҵааит аҩсҭаа . – Ныҟәара сцоит , – иҳәеит аҧсуа . – Саргьы
суццоит , – иҳәеит аҩсҭаа . – Уаала , уаҳа ус умамзар , – мап имҳәеит аҧсуа .
Аҧсуагьы аҩсҭаагьы еицны амҩа инықәлеит . Акраамҭа еицныҟәахьаны еиҧш , аҩсҭаа
ҿааиҭит абас : Сшьапқәа ааҧсеит . – Саргьы сааҧсеит , – аҭак ҟаиҵеит аҧсуагьы .
– Уара уеиҳа сара сааҧсеит . Уҟәаҟәа сықәыртәа , – иҳәеит аҩсҭаа . – Саргьы убри
сҳәар сҭахын ! Сықәыртәа уҟәаҟәа , – иҳәеит аҧсуагьы . Акыр еимаркит , аха
акаҟны изааибамгеит . Еиҭа рҿынархеит еицны . Акыр ианынаскьа , еиҭа ҿааиҭит
аҩсҭаа : – Аҧсуа ! Уааи абас ҳаинаалап : уҟәаҟәа сықәыртәа , ашәак аҳәара
салагоит , уи шаанҵәалак – сылбаауеит . Нас уара сҟәаҟәа уқәтәап , уашәа
нҵәаанӡа узгалап . Уазыразума ? – Азамана , сазыразуп ! – иҳәеит аҧсуа . Аҩсҭаа
аҧсуа иҟәаҟәа днықәтәеит , акаҩҳәа ашәагьы аацәыригеит . Уалымгаӡои ? – ҿааиҭит
аҩсҭаа аҧсуа диҵаланы дахьнеиуаз . – Нас уи уалагар – уанбалгои ? – деиҭаҵааит
акырӡа иааҧсахьаз аҩсҭаа . – Рацәак садхалаӡом ! Иҽкамыжькәа , дласӡа дынкаҧеит
аҧсуа . Ажәытәӡа зны Аҧсны дынхон Базала зыхьӡыз нхаҩык . Мал ҳәа акгьы имамызт
, ҩын хәыҷык изгылан , жәки , ҳәыски , лаки , цгәыки ракәын имаӡаз . Аха
даҽакала дбеиан Базала : хәҩык аҧацәа иман , иара убас агәыразреи ақьиареи илан
. Шықәсык зны , ааҧынра ааигәахо ианалага , Базала иеигәышә аашьҭыхны архахь
дылбааит . Уаанӡа игәеиҭахьан , уи архала ицоз аӡиас ахықәан ишьҭаз , аӡәгьы
иитәымыз дгьыл хәыҷык шыҟаз . Ари дгьыл ҧсылак ауп , иаахҿаны амхы ласҵар ,
схәыҷқәа ирҿасҵаша аҟара аасрыхып ҳәа ӡбаны , арыцқьара далагеит . Уажәшьҭа
зегьы анеилкааха , аамҭа рацәа соуит . Уи схы иархәаны смыццакӡакәа зегьы аахтны
ашәҟәы анҵара саҿуп . Аӡәгьы гәыбҕан исҭом , зегьы зхароу сара соуп : Қәрала
схәыҷым . Уажәшьҭа сыҷкәынра сҭысхьеит . Аха знызаҵәыкгьы Амшын Еиқәа аҿықәан
сыҧсы сымшьацызт . Аха Амшын Еиқәахь сықәнамгалацызт . Исыӡбеит Аҧсныҟа сцарц .
Аҳаирплан тәеит . Амра кажжы иҧхоит . Ишоуроуп . Аҧхын агәҭа . Аҳаиртә баҕәазаҿы
ауаа рацәаҩӡоуп . Еидара хьанҭа сымам . Сҽызласыҧсахуа маҭәақәак зҭоу асумка
аашьҭыхны атакси аангыларҭахь сҿынасхеит . Азныказы слыршәеит , амилициа рҿы аус
луазшәа . – Ауада ҭацәы шәҭахӡами ? – дынсазҵааит . Сааиҧхьхәыцит . Ишҧасҭахым .
Аҧсшьарҭақәа рышҟа апутиовка сымам , ус анакәха , ауада амхны сыҩналара_ _ауп ,
уигьы аҧшаара мариоу имариаму здырхуада ? Убас сеиҧхьхәыцуа сышгылаз , лара
слакҩакуаз џьылшьан , лажәа инацылҵеит : – Амшын ахықәан ҳанхоит . Ауада аӡәы
иҭыҧ змоу сымоуп . Ауаа маҷуп . Аџьырмыкьа ааигәоуп , акрыфарҭагьы харам . Шәхәы
шәзыҟаҵозаргьы азин шәысҭоит . Амшын аҟәара ҧслымӡуп , сыхәгьы цәгьам !
Аҧсшьаразы уаҳа исҭахзи . Иабыкәу ҳәа слазҵааит : – Абааҭа , нан , – лҳәеит .
Аӡбахә саҳахьеит . ага аҿықәуп . Сақәшаҳаҭхеит . Уи аҧҳәыс сара сыда даҽа ҩыџьа
аҧсшьацәа лыҧшааит – хаҵеи ҧҳәыси . Нас дҳаҧхьеит ахатә машьынақәа ахьгылаз ашҟа
. Лыҷкәын имашьынала дыҟан . Лара днаиватәеит , ҳара ашьҭахь ҳанҭалт . Абааҭаҟа
амҩа рацәак ҳақәымхеит . Ақалақь шыҧшӡоу аӡбахә изныкымкәа исаҳахьан , аха
асҵәҟьа иҧшӡоуп ҳәа сыҟамызт . Аҵыхәтәан , амашьына аихатә гәашәк инадгылт .
Ҳшааз ҩашьомызт . Аҧҳәыс ҳлымжьеит , лыҩны амшын ихықәгылаҵәҟьоуп . Амшын
иаҵәаӡа иҭынчуп , иҭынчым амшын иҭоу аҧсшьаҩцәа роуп . Ршыкьбжьы ҳахьгылоу
аҿынӡа иааиуеит . Амашьына ашьҭахь ҳамаҭәақәа аақәаҳхит , ӡҕаб еиқәак аҧҳәыс
даалыдгылт . Уи лыҧҳа лакәын . – Мама , ҧсшьаҩцәақәак ааин , аҩны иҩнасҵеит . –
Ных , баша аҳаиртә баҕәазаҿы ҳамцеи ! – Уажәшьҭа ҳарҭ ҳабаҩнало ? – лҳәан ,
иҳацааз аҧҳәыс дынлазҵааит . – Шәанаазга , шәҭыҧ ҳаҧшаап , – лҳәеит , уажәшьҭа
хаарак лыҵамкәа . Лыҩны аҧсшьаҩцәа шыҩналахьаз шлаҳаз еиҧш , лҽеиҭалкхьан .
Уанӡа луадақәа ҳаҩнамлар ҳәа дшәаны иҳахәлаччоз , уажәшьҭа ҳалцәымцхәын . Лыҧҳа
дынлазҵааит : – Ҳгәылацәа бынразҵааи , аҧсшьаҩцәа шәҭахызар ҳәа . – Уажәыҵәҟьа .
Аӡҕаб дныҵҟьеит . Дымнеицт уҳәаратәы ауп дшыхынҳәыз . – Шәлиманраа ҩ-ҭыҧк рымоуп
, Кәынҵалраа – ҭыҧк . – Даараӡа ибзиоуп . Аҩны ҳнавсын , руҭра ҳанҭалт . Ашьҭахь
излеилыскааз ала , ауҭра иҭагылаз амандаринақәа ракәын . Аҵлақәа реиҧш идуун .
Ирҿыҵуа ршәырқәа сфахьан акәымзар , дара рхаҭақәа абазбахьаз . Аҧҳәыс лгәылара
сналгеит . Урҭгьы ҩынтә еихагылоу ахатә ҩны ду рызгылоуп . Ахәыҟаҵарҭа аҿынтә ,
аҧыраҳәа лҧыраҳәаны , аҧшәмаҧҳәыс лоуп уҳәаратәы даадәылҵит . – Заира ,
дбыдыбкылома ? – Ааи , аӡә иҭыҧ сымоуп . Саазгаз аҧҳәыс дсыхәаҧшит . – Заира
саҵкыс деиҕьуп , – лгәылаҧҳәыс даалырҽхәеит . – Иҭабуп , – сналеихырхәан ,
сааҧышәырччеит . Сҵәылаҵара лызгәамҭазшәа дцеит . Ацаҧха кны Заира даасыдгылт .
40-ҟа шықәса ирықәу ҩны ҧҳәысуп . – Шәуада шәсырбап ? – Ицәгьам . Аҩны аҩбатәи
аихагыла ҳҩыхәнеит . Уада ҭшәак , аҧенџьыргьы убас иҭшәоуп . Стол хәыҷык аҟәардә
адгыланы игылоуп . Ашә ааҩсан акәакь игҿагылоуп жәытә шифонерк , азыбжак асаркьа
ҭаҧсашәа . Акаруаҭ зыдгылоу аҭӡамц аҿы зыхә мариоу уарҳалк кнаҳауп . –
Ишәгәаҧхозар шәыҩнала . Лара дааҧышәырччеит . Ауада слыҩнашылт , аха аҧшәмаҧҳәыс
ашә дылҵуам . Баша дшылагылам сцәа иалашәоит . Слазҵаанӡа дсазҵааит . – Апаспорт
шәымазар акәхап ? – Ҳәарас иаҭахузеи ! – Исышәҭ . Шәахьынӡаҟоу аамҭала ашәҟәы
шәҭаҩтәуп . Акәымзар аштраф сдыршәоит . Спаспорт налсыркит . – Уаҳа ? – Ауада
уахыки-ҽнаки х-мааҭк иаҧсоуп . – Ирацәаӡами ? – Мап . Ауада шәымацара шәоуп
иҩноу . – Уи акәын исыгыз , – сҳәеит сыбжьы ныҵакшәа , исҳәаз лара илмаҳаит . –
Исзеилымкааит ишәҳәаз ? – Акымзарак . – Ус анакәха , ауада ахә абжа аҧара уажәы
исышәҭ , иаанхаз шәанцо ишәшәап . Уигьы анлысҭа , сгәы иазымычҳакәа , цасҳәа
сналазҵааит : – Уаҳа зҵаара шәзаанхама ? – Аҩны аҧҟарақәа иамоу шәзеиҭасҳәар
сҭахын . Ауадахь аҳәсақәа раагара ҟалом . Иара убас иҟалом аҩыжәра хыртлара .
Асааҭ 12 рынахыс агәашә асапат наҿаҵаны , ала ауҳашьҭуеит . Уанӡа шәанзымаа ,
адәахьы шәаанхоит ауп . Насгьы , шәыбжьы шәхагала аҟазаара ҟалом . – Иҭабуп , –
лажәа снаҧылт исзымычҳакәа . – Шәгәылаҧҳәыс амҩа ҳанықәыз исзеиҭалҳәахьеит . –
Иеиҳагьы еиҕьуп . – Аҧсшьарҭа ҩнқәа рҿы еиҳа ахақәиҭра ыҟоуп . – Ара ҧсшьарҭа
ҩным . Шәыда зыҧсы зшьо зегьы аҧҟара иқәныҟәоит . – Саргьы еилазгарым . Лара
данылбаа ашьҭахь , акаруаҭ снықәтәаны сыҧсы сшьаҵәҟьап аасгәахәит . Аха амшын
санхыҧшыла зегь сханаршҭит . Сҽааиҭакны амшын ҭалара сцеит . Амшын ҧхоуп .
Лассаамҭа сҭымҵӡакәа , сыӡсо схуп . Зынӡа сласӡа , саныхәыҷыз еиҧш , сҟалеит .
Аха аӡәгьы исеимҳәеит , саргьы исзымдырит амра ашәахәақәа сырблыр шалшоз .
Ахәылбыҽха ауп иангәасҭа . Сцәа ҟаҧшьӡа , адуховка сҭаҵаны сырӡызшәа сааҟалеит .
Ҳаҕеиҭа џьара уааскьысыр ҟалома ? Сымцашоурагьы шьҭыҵит . Исыхьыз аҧшәмацәа
иаурымбахуаз . Анцәа илыҧха роуратәы , иаразнак напы сыдрымкылазҭгьы , нас
сшыҟалашаз уажәы аҳәара уадаҩуп . Ахырҵәы сыхьшьуа , схаҵкы камыршәуа
исхагьежьуан рҭынха дук иеиҧш . Аҧшәмацәа уаҳа назҭахым уаан . Азныказы Заира
сгәы лышьҭызаргьы , ишырҳәо еиҧш , ишыдыдуа қәа ауам . Сара сыдагьы хәҩык рыҧсы
ршьон , аӡәгьы аҧҟара ҳәа илҳәаз дықәныҟәом , аҧшәмацәагьы акы рҳәом . Заира
лхаҵа Мкан 45-ҟа шықәыса ихыҵуеит . Аукы , иаҧхьа иҧаҵа еиқәаҵәа еиҧынчыла иҿоуп
. Иҟазшьа бзиоуп . Зынӡа ауаҩы изнеи/ра изыманшәалоуп . Аҭаацәара иара иоуп
иныҟәызго . Заира џьаргьы аус луӡом . Уигьы лҟазшьа цәгьаӡам . Ҩыџьа ахәыҷқәа
рымоуп . Рыҧҳа аиҳабы Асида ҧшь-класск рҿы дтәоуп , рҧа еиҵбы Рауф сынтәа ауп
ашкол данҭала . Акызаҵәык гханы рҭаацәара иадызбалаз , Заира лхәыҷқәа урысшәала
дахьрацәажәауа ауп . Арахь лхаҭа аурысшәа ицқьаны илызҳәаӡом . Ахәыҷқәа ираҳауа
ажәақәа иаразнак игәныркылоит . Ииашам ажәақәа , ишраҳауа еиҧш , ржәар иалалар
алшоит . Аҩны иҩназ аҧсшьаҩцәа зегьы аҧшәмацәа бзиақәа ҳрықәшәеит ҳәа иҳаҧхьаӡон
. Иара ҳарҭ еиқәшәазгьы , аӡәы дыцәгьоуп , дҽеим узҳәомызт . Ҳаибадырит ,
ҳаинаалт , амшынҭалара ҳаиццон , уантә ҳаицыхынҳәлон , акрыфарҭахь ҳанцозгьы
ҳкеибажьуамызт . Убас ҳҳәоу еиқәшәан , жәытәнатә ҳаибадыруазшәа . « Жигули »
аҵыхәтәантәи аҭыжьра . Москва амҵан дынхоит . Қәрала сара дсықәлоуп . Амала ,
иҕарҧшарӡа иҟоу ихахәы шлахьеит . Ауҭраҭыхқәа ахьырҭиуа амагазин директорс
дамоуп . Ҧсшьара имацара иоуп иҟоу , иҧҳәыси иареи еилыҵхьеит . Даара деиҿкааны
деилаҳәоуп , иаргьы хаҵа ҧшӡак иоуп . Леонид игәы шыразу ҩашьом . Имашьына ,
шьоукы реиҧш деигӡом . Иахьиоуҳәалак , машьынала уаашьҭыхны уганы уааигоит .
Амшын ҳанҭоу усгьы агәараҿы игылоуп . Аҽны Мкан аҧсшьара имазар Леонид имашьына
дақәтәаны ихарацәамкәа иани иаби ахьынхо ақыҭахь далацалоит . Амала ,
аҵыхәтәантәи амшқәа рзы зынӡа иара иакәын иагьаақәтәаӡоз . Ауыха иҧыруаз
аҳаирплан дақәтәон . Ахәылбыҽха , Леонид ицарагьы азгәаҭо , амашьынагьы ус
ҭаацәашәала иақәныҳәар рҭаххеит . Аҩны аҧхьа астол ду ларгыланы идырхиеит ,
ҳарҭгьы астол ахь иҳаҧхьеит . Аҧшәмацәа рчеиџьыка ахцәажәара мариам . Ҳарҭ
аӡәгьы ҳхәы ҳархиомызт , акрыфарҭахь ҳнеиуан . Аухагьы зегьы иҳаҧхьеит , амала
гәыла иарымҳәеит . Мкан иакәын казылбашьс иҟаз . Аныҳәаҿақәа аҧиҵон , ҳара
иаажәуан . Аамҭа рацәак имгакәа , ҳқьафқәа ҟаҳҵахьан . Итәаз аҳәсақәа – Заиреи
Лидеи – ахацәа реиҧшҵәҟьа иржәит , аха ҳгылап ҳәа макьана аӡәгьы игәы иҭамызт .
Ҳәарас иаҭахузеи , иашьит . Ҳгыламҭаз Мкан иҧшәма илыдиҵеит : – Аҧарақәа
аабгандаз ! Лыҧшәма инеилыркит . Агазеҭ иакәыршаз амихт . Аҿыгҳара маҷын . Зегьы
шәкы-шәкы ицозар акәхарын . Инаган Леонид иаҧхьа инықәылҵеит . – Иҧхьаӡа ! –
Уара иумҧхьаӡеи ? ! – Аҧара ҧхьаӡазар бзиа иабоит , – иҳәан Мкан , имуит . –
Ииашоуп ! Ииашоуп ! – рҳәеит итәаз , Мкан инаиқәшаҳаҭхан . – Ибзиоуп , ус
анышәҭахха , – иҳәан Леонид , аҧара ҩышьҭыхны зегьы ираҳаратәы аҧхьаӡара
далагеит . Даналга , дааҧышәырччеит . – Гха имыхьт аҧшәма ! Итәаз аӡҕабцәа рнапы
ааинырҟьеит . Леонидгьы аҧара газеҭ хәыҷык инылаҳәаны , икьаҿ аҩнуҵҟатәи аџьыба
инҭеиҵеит . Мкан амашьына аус аруны агараж иҭигарц дцеит , Леонид дганы Адлер
аҳаирплан деиҭон . Заира астол аилыргара лнапы алыркит . Аӡҕабцәагьы налыцхрааит
. Леонид имаҭәақәа шьҭихырц иуадахь днеит . Иуреи сареи аҭаҭын ҳахо , агәарҧ
хәыҷы ҳнықәгылт . Аилашәшәра аҽазнакхьан . Ана-ара уадақәак рҿы алашарақәа
адыркхьан . Ҳарҭ аҭаҭын ҳанаха , ҳнеиҧырҵит . Иниасзар ҟалап жәабаҟа минуҭ .
Иҟалаз сзымдыруа , иаразнак слыбааит . Леонид ихы ларҟәны дышьҭыҧшаауа днеиуан .
Мкан иҧшәма акы леиҳәон . Иура дыҟаӡамызт . Аҳәсақәа зегьы Леонид ишьҭан .
Иурагьы ашьашьма аҿынтә иҿааихеит . Снеиҧылт . – Иҟалеи ? – Леонид аҧара ицәыӡит
. Агәрагара уадаҩын . – Изалшарыма ? ! – Ааи , ааи . Леонид снаидыххылт . Ҧштәы
ихамызт . Ихахәы иҕарҧшарӡа иҟаз зынӡа ихахаӡа игылт . – Ишҧоуцәыӡуаз ? –
снаиазҵааит . – Исцәымӡӡеит ! – Нас , ишҧа ? – Иргеит ! – Гашьас иҟалеи ? –
Сымаҭәақәа еизганы асумка иҭасҵарц суадахь снеит . Цас иауазшәа , уи аамҭаз
ашьашьма ашҟа сымнеир ҟамлеит . Саныҩналаз скьаҿ сшәыхны ашәаҿы икнасҳаит . –
Избан ? – Сџьыба иҭаз аҧара иҭшәаны иҭаҳар ҳәа сшәеит . Сандәылҵуаз
ишысшәысҵарыз схашҭит . Суадаҿы санааи , амаҭәа исымаз еизганы асумка
инҭасҵахьан еиҧш , скьаҿ ашьашьмаҿы ишысхашҭыз сгәалашәеит . Сыҩны снеизар ,
икнаҳан , аха сџьыба аагәасҭазар , аҧара ҭамызт . – Шаҟа аамҭа икнаҳази ? –
Жәа-минуҭк ! – иҳәеит иара . – Акыр бжьыст . Нас , аӡәыр игарызу ? – Иабацеи ,
нас ? – Ашьашьмахьы инеихьада ? – снаразҵааит . – Сара снеихьан , – лҳәеит Ира .
– Уаҳа ? Аӡәгьы ҿимҭит . Ира лышҟа снаҳәит . – Жәа-минуҭк рыҩнуҵҟала ? – Шаҟа
шәымҭа бжьысыз сыздырам , аха ааигәоуп . – Ааи , – илҳәаз шьақәирҕәҕәеит Иура .
– Данааиуаз сара избеит . – Ашә аҿы икнаҳаз бымбаӡеи ? – Исгәалашәом . – Цқьа
баахәыци ? – Икнаҳан сымбеит , икнаҳазаргьы исызгәамҭеит . – Сара исзеилкаауам ,
саҧхьа акьаҿ кнаҳазар , ишҧазымбо ! Ибымбои , ишьҭахь бара боуп , инеиз . Уаҳа
изгарыдаз ? Уи Леонид иаҳазаап . – Ишҧа ? – дныҵҟьеит иара . – Баша исҳәома ?
Ҳаицны ашьашьма ашҟа ҳҿынаҳхеит . Аҩны ашьҭахь ала амандаринаҭра аҧхьа игылан .
Ашьашьма аҽыкәабарҭа аҿаҟаҵан . Ашәқәа ҩба ҿан , руакы ашьашьма иатәын , егьи
аҽыкәабарҭа . Ашьашьмахьы уахьыныҩнало аҿаҧхьа уада хәыҷык аман . Аҭӡамц
анапыӡәӡәарҭа аҿаҟаҵан . Ааҩсан ампахьшьы кнаҳан . Ҳнаҧшы-ааҧшит , аха
иауаабахуаз . Уантә иуадаҿы ҳнеит . Зегьы еимаадеит , ицәарҭа инаркны . Акгьы
анаҳамба , Иура дҵааит : – Агәыларантә аӡәыр дааирызу ? – Ҳгәылацәа ус иҟам , –
днеиҿаҧалт Заира . – Шәгәылацәа ус иҟоуп сымҳәеит . Урҭ рҿы имаҷымкәа аҧсшьаҩцәа
ҩноуп . – Урҭ иалырдырааи Леонид аҧара иџьыба ишҭеиҵаз ? – лҳәеит Мариа . –
Адәны ҳтәан , ирбаргьы ҟалон . – Амандаринаҭра акгьы днарбом , – уи агәаанагара
аҵыхәа ааҧиҵәеит Мкан . – Зныкыр ҳара ҳаҩны аӡра ҟалахьоу ? ! – цәгьала лгәы
иалсны даацәажәеит Заира . – Ус анакәха , игылоу аӡәы игеит , даҽаӡә дааины
имгазар ! – иҳәеит Иура . Сара сақәшаҳаҭхеит . Иақәшаҳаҭымхаз Мкан иоуп . –
Акгьы алҵуам . Иаабар иназгаз дызусҭаз аилкаара мариам . Убас иагьыҟаҳҵеит .
Дасу иахьиҭахыз дцеит . Сара суадахь сҩыхәнеит . Жәа-минуҭк уажәшьҭа иҵит
анысгәахә , снылбаан ашьашьма ашҟа снеит , х-минуҭк еиҳамкәа аҩныҵҟа сыҟан .
Сара сышьҭахь зегьы анеира иалагеит . Жәа-минуҭк ракәым аамҭа иҵегь инахыст .
Мкан ихы нсықәикит . Ажәак мҳәакәа ҳҿынаҳхеит . Мкан ида зегь ашә аҧхьа ҳааҭгылт
. Иара дмыццакӡо хәыҷы-хәыҷла иааимидеит , акгьы имбеит . Ашә даалагылт . –
Иҟаҳҵои ? – Амилициахь аҭел ҳасра_ _ауп , – иҳәеит уаанӡа рацәак ҿызымҭцәоз
Николаи . – Даҽа хәыҷык ҳааҧшып , – дрыҳәеит Мариа . – Избан ? – сналҿаҧеит сара
. – Издыруада ирхынҳәуазар ? – Бгәы иаанагои , амилициа рахь аҭел ҳасуама ? –
Сара шәызсазҵаауеи ? – Ҳашҧабмазҵаауа , Леонид ишьҭахь ашьашьмахьы бара боуп
инеиз ! – Ахәыҷқәа реиҧш бышҧацәажәои . Аҧара ыӡт . Изгаз деилкаам . – Нас ,
сара изгама ? – Аӡәгьы ибгеит имҳәеит . Аҧара ырхынҳәтәуп . – Сыздыруам . –
Азакәан базхәыцхьоу ? – Аҧара ыӡт . Иара ишьҭахь бара боуп инеиз . Ус анакәха ,
бара бшакуа бзымдырӡои ? – сеиҭанацралеит . – Изымгазар ? – Нас иҧрыма ? Уи ,
сажәа дазыҧшызшәа , лқьышәқәа қәац-қәацо , инеимаҭәаны аҵәыуара далагеит .
Уаҳагьы лҽылзаанымкылаӡакәа , дыҩны луадахь дцеит . – Илымгаҵәҟьазар ? – Иабаҟоу
аҧара ? – ииҳәаз сара саргәааит . – Илхарамкәа лгәы нҳархазар ? – дылҟәаҵуамызт
. – Нас , сара изгама ? – сычҳара хыҵит . – Иҟоу жәдыруоу , – дҩаҳабжьалт Мкан ,
– аилкаа цқьа иҳамамкәа ус ҳагәқәа нибархар алшоит . Убри азын , иахьца/лак
амилициа ахь аҭел ҳасп . Мкан аҩны длыҩнашылт . Ҳарҭ Ира лыда агәарҧ агәҭаны
ҳашгылац ҳгылан . Шәымҭақәак рышьҭахь Мкан дхынҳәит , амилициа уажәы иаауеит ҳәа
. Аӡәгьы акгьы ахимҳәааит . – Мариа , Ира бҩыза лоуп , ҭынч былмацәажәо . – Ҳарҭ
ҳаицәажәахьеит . Ашьашьма аҿынтәи даныхынҳә , акгьы лкымызт . – Лҿаҧшылара
шҧаҟаз ? – Еиҭакра зымбеит . – Иахьцалак , лышҟа бца . Лгәы шны дыҟоуп , лхы акы
азылур ҟалоит . Иахьынӡауа еиҭа блацәажәа . – Аиеи , – днасықәшаҳаҭхеит Мкан , –
залымдарак лыхьзар алшоит . Илгаҵәҟьаны , уажәы илырхынҳәыр , имыӡызшәа
ҳахәаҧшуеит . Амилициа анааилакгьы схы иадҵаны исҳәоит , иахьыҟасҵаз исхашҭын ,
избеит ҳәа . – Ааи , ааи , исҳәараны иҟои ? – иҳәеит уи аамҭаз дыҧсны иҳалагылаз
Леонидгьы . – Амилициа ааит , – иҳәеит игылаз аӡәы . Жигули акәын . Алашара
ырцәаны амилициа маҭәа зшәыз аӡәы дааҭыҵт . Зегь уахь ҳҿынаҳхеит . Иааиз
дкапитанын . Амашьына ашә наркны , ашьшьыҳәа агәашә дааҭалт . Иҧылаз имбозшәа ,
днаҳәын , зны амшын дхыҧшылон , даҽазны ҩадала ашьхарҧы иҩашьҭыз даҵаҧшуан . –
Уажәада арахь сыбжьамлацызт ! – иҳәеит , аӡәы диазҵаазшәа . Ҳарҭ ҳшанханы
ҳихәаҧшуан . Ҳгәала агәхьаа икымызт . Мшыбзиа , хәлыбзиа ыҟам . Дҳазҵааит : –
Иҟалеи ? Усҟан саарылҵын , сџьыба иҭаз ашәҟәы ааҭыганы инеисырбеит . Ҿымҭ
иаасымхны дахәаҧшуан , алашарахь ахы рханы . – Владимир Гончаренко , аштат иалам
амилициа аусзуҩы . Даасҿаҧшит . – Абра ушыҟаз аума ахҭыс шыҟалаз ? – Исылшоз
зегь ҟасҵеит , – ахы инаркны аҵыхәанӡа инеизеиҭасҳәеит . Иара ҿымҭ дгыланы
дӡырҩуан . Саналга , игылаз аӡәгьы ак ацимҵеит . Иара еиҭа дысҿаҧшит . – Аус
иацхраатәуп , мап сцәукуама ? – Сыцхыраара акыр ишәыхәозар , мап кышьас исымои ,
суалҧшьа ауп . – Даҽа ҭакк сазыҧшымызт , – сааирҽхәеит . Нас днеины днахагылт
ҳазхатәаз астол . Астол дрыцқьахьан . Иӡәӡәаз ачанахқәеи аҵәцақәеи ықәгылан .
Уантә аҩны даавагьежьны ашьашьма дныҩнаҧшит . Дыҩнаҧшит акәым , ишыҟалаз ибозшәа
акәын дмыццакӡо дшыҩнаҧшуаз . Акыргьы иҽынирхацәеит . Ҳарҭ иҳамбаз аҧара иара
ибоз џьишьозу сыздыруам . Ажәак мҳәакәа дааҩныҵт . Уи ашьҭахь дасу ҳахьыҩназ
ауадақәа ибар иҭаххан , дныҩнаҧшит . Аҵыхәтәан ауп , иҭацәыз уадак данаҳәаз .
Заира асасааирҭатә уада ашә аалыртын , Мкани сареи ҳаицны ҳлыҩнашылт . Акәакьқәа
рҿы аҟәардә ҟәымшәышәқәа икҿагылаз ааиган , азал агәҭаны ҩ-шьаҿак иазынаҧшуа
набжьаҵаны иаадиргылт . Ҿымҭ руакы днықәтәеит . Ибҕагьы нкыдиҵеит . Азал
дныҩнаҧшы-ааҩнаҧшын , иҩнагылаз гәаҭо , нас Мкан илаҧш ааизникылт . Ҳарҭ
ҳашгылаз ҳгылоуп . Шәтәа ыҟам , шәдәылҵ ыҟам . Насгьы иҧшышьагьы ҽеимызт .
Мкангьы изхара данихәаҧш , иаҧхьа днатәарц инидиҵеит . Иажәа ҩбамтәкәа днатәеит
. Иара сара сышҟа зынӡа дыҧшӡомызт , ауадаҿы сыҩнагыламызшәа . Уаҳа сыгәхьаа
анимк , адәылҵра сҭахымхеит , еиҳагьы ихымҩаҧгашьа интересс искын . Убри азын
инаскьагашәа даҽа ҟәардәк игылаз саахан , акыр сырзааигәаны снатәеит . Уи
дазыҧшызшәа амилициа аусзуҩы Мкан днаиацәажәеит : – Ҳаибадырп , сара
ашьаусҧшаара аинспектор Шараҭ Амҧар соуп . – Шәыздыруеит , аҩыза акапитан , –
иҳәеит Мкан . – Ицәгьам . Сара шәсыздыруам . – Ара уаанӡа сыҧсшьаҩы
ишышәзеиҭеиҳәаз еиҧш , аҧшәма соуп . Мкан сыхьӡуп , Бгьоу сыжәлоуп . Атакси
сақәтәоуп . Абри аҩнаҿы сынхоит . Уажәшьҭа иҵуазар ҟалап ҩбаҟа мчыбжьы , ҳара
ҳҿы ихатә машьынала ҧсшьара дааит Леонид Васильев . Ҳарҭ уаанӡагьы ҳаибадыруан .
Хәышықәса иазынаҧшуа , есҧхынра ҧсшьара ҳара ҳҿы даангылоит . Хәылбыҽхак
амшынҭалара сиццеит . Амшын ҳанҭыҵ , аҧслымӡ ҳанылатәа , усҟан ҳазлацәажәоз
сгәалашәом , иаргьы имашьына иҭиир шиҭахыз даалацәажәеит . Усҟан избан ҳәа
сиазҵааит . Иага умҳәан , амашьына макьана иҿыцын . Ашьҭахь излеиҳәаз ала ,
иашьа аус ахьиуаз амашьына ҿыц иауазаап , аха иара изамхӡом . Леонид иамихып ҳәа
игәы иҭан . Нас , иуҭиуазар , хәыла ҳаинаалар иаасхәоит ҳәа наиасҳәеит . Иара
сыхәмаруаз џьишьан , дааччеит . Сыхәмарӡомызт . Иҳауаз ҟәрышьқәак еидкылашәа
иҳаман , машьынак ааҳхәарц ҳгәы иҭакны . Ашьҭахь сыхәмарны ишысымҳәаз агәра
анига , жәеиза нызықь икит . Ажәак узҳәомызт , амашьына ииҳәаз ахә иаҧсан . Сара
имашьына ицәгьамкәан издыруан . Знык-ҩынтә ракәымкәа сақәтәаны ақыҭахь салацеит
. Асааҭ еиҧш акәын еиқәшәаны аус шауаз . Уи иҕәҕәаны сгәы ишалахаз аниба ,
жәабаҿы длеит . Сара ана-ара исыҧсахқәеит . Аҧшәмаҧҳәыс лакәзаргьы ус . Жәаба
анеизаага , санцо исышәҭап иҳәеит . Инаган аҧарашьҭаҵарҭаҿы иҟасҵеит . Уаха
дцараны дыҟан , шьыбжьон еиҧш аҧарашьҭаҵарҭаҿы сцан , шәкы-шәкы ицоз мацара
сырҭеит . Иуадаҩцәамкәан ицамҭа азгәаҳҭеит . Ишыжәбо рацәак ҳамжәит , иҳахьуаз
ҳдыруазшәа . Астол ҳанахатәаз ауп аҧарақәа анисҭа . Ишаабоз иааҧхьаӡаны ишәыз
икьаҿ аџьыба аҩнуҵҟала инҭеиҵеит . Иара имаҭәа еизигарц иуадахь днеит , сара
амашьына ахьгылаз ашҟа сҿынасхеит . Аҳаир баҕәазаҿы днаган аҳаирплан дақәсыртәап
ҳәа сгәы иҭан . Амашьына аус ааруны сааҭыҵын , аҧхьа асаркьа иамаз шысрыцқьоз
ауп Мариа дыҩны дшаасыдххылаз . Уаанӡа ҿымҭ изыӡырҩуаз амилициа акапитан
иаалырҟьаны , инҭкааны Мкан днаиазҵааит : – Аҧара згада ? Мкан уамашәа ибаны
амилициа аусзуҩы днаихәаҧшит . – Зыгәра умгода ? – Агәнаҳа сызсықәҵом . – Астол
ушынахыҵыз еиҧш , ушиашаз амашьынахь унеима ? Руада слыҩнашыланы срықәцәҟьеит .
Ацәысра иааҟәыҵны рҵатәқәа анааныркыла ауп амашьына ашҟа сҿанынасха . – Леонид
ашәҟәы дҭаҩызу ? – Ааи . – Уашьҭан ахә злашәоу аквитанциа лыманы дааиааит уҧшәма
. – Избан , аҩыза акапитан ? – Аҩны иҩноу цәыӡ иоур , изхарахо аҧшәма шиакәу
узымдырӡои ? ! Ашьшьыҳәа ихы нырнааны даасҿаҧшит . Игәы иалаз акәхап , ибжьы
ҩҭыганы , ихазы иҳәозу , ма сара исеиҳәозу сзеилымкаауа даалацәажәеит :
Бҕьыцқәак кны дааҩнашылт . Илкыз наган Шараҭ инеилыркит . Нас аҧхьа аҧшәмаҧҳәыс
дынлыхәаҧшит . Лара макьана дҿоуп . Ҩыџьа ахәыҷқәа лоухьеит уҳәар дрыцҳауп ,
дыӡҕабушәа дгылоуп . Мкан лаҵкыс акыр шықәса деиҳауп . Анцәа дыҧшӡаӡа дшишаз
еиҧш дыҟоуп . Лыхцәы дуқәа иҧаны илықәуп . Уи акәу здырхуада Шараҭ амыцхә
длыхәазырҧшы ? Аҵыхәтәан лазҵаарагьы игәаҕьит : – Исҳәахуеи , даара иҧшӡамкәан
иҟалеит . Зныказ мааҭк ыӡны иҟамлацызт . Быжьҩык ракәым , ҩажәаҩык аҧсшьаҩцәа
аныҩназгьы . – Уажәы быжьҩык роума иҩноу ? – Ааи . Урҭ сынтәа хышықәсаны
есҧхынра ҳара ҳҿы ҧсшьара иаауеит . Уажәшьҭа ҳҭынхацәа реиҧш ауп ишыҟоу .
Адныҳәаларақәеи асалам шәҟәқәеи ҳабжьоуп . Сынтәа аӡынра аҧшәма сасра дара рҟны
дыҟан . Аҧарагьы рымаҳхӡом . Егьи ауадаҿы Николаи Иаковлев дыҩноуп . Сынтәа ада
ҳара ҳаҟны иҧсы имшьацт . Дааижьҭеи аамшҟа роуп иҵуа . Ҳара ҳаҟны дыҩназҵаз
ҳгәылаҧҳәыс лоуп . Урҭ рыҟны днеин , аха аҭыҧ рымамызт дахьышьҭарҵашаз .
Арыҕьарахьтәи ауада Мариа Боикои Ира Алексееви ҩноуп . Рҩыџьагьы сынтәа ада
ҳақалақь аҿы ҧсшьара имаацт . Ӡҕаб цәгьақәам . Анааилашәшәлак еиҧш , акы
инацҳаны иаауеит . Уаҳа идәылҵӡом , ҷкәынакгьы ицныҟәом . Ҧсшьараҵәҟьа иааз
иреиуоуп . Азал аҿы Леонид Васильев имацара дышьҭоуп . Ауада хәыҷ аҿы Володиа
дыҩноуп , – сахьтәаз ашҟагьы лхы аалҟьеит . – Астол шәанаахыҵ шәабаца ? –
Џьаргьы . Астол арыцқьара салагеит . Аҵәца , ачанах уҳәа рҭыҧ ианнықәаҳҵа ,
ахәыҷқәа рҵатәқәа ахьыҟарҵоз ашҟа сцеит . Сахьнеиз , аиҵбы сымч абра иақәхом
иҳәан , уаҳа сыздәылымҵит . Шараҭ инапы дҩаханы дахьтәашаз налирбеит . – Мариа ,
Иреи бареи мчыбжьык аахыс уадак шәеицыҩноуп . Уахи-ҽни шәеицрымҵӡакәа шәеицуп .
– Ауаҩы идырра акраҭахуп , аҩыза акапитан . – Ҳәарас иаҭахузеи , аха
шәахьынӡеицыз иаҵанакуа аамҭа ауп зыӡбахә сымоу ? – Еилыскаауеит . Ӡҕаб еинаалак
лоуп . Лусура гәыкала дызлалацәажәо ала , лзанааҭ бзиа илбоит . Убасҟан
иаалырҟьаны рцәажәара схы наласырхәт . Мариа лыла ҭырхаха даасыхәаҧшит . – Ира
аҧара лҭахны ижәдыруама ? Лара дааиҧхьхәыцт . – Цқьа шәаахәыци ? – Ус анакәха ,
хәыҷык ишәгәаласыршәап . Иацжәацы ҳаицны аунивермаг ашҟа ҳаннеиуаз ишҧалҳәа ? –
Исгәалашәеит . Аҧара рацәаӡаны ишысҭаху жәдыруандаз лҳәеит ауп . Аҵакы аманы
изымбеит . Сҩагылан , Мариа дзықәтәаз аҟәардә ашьҭахьала снадгылт . – Иаҭаху
иаҭахыму сыздыруам , аха издыруа шҳәатәу иахәҭаны исыҧхьаӡоит . Уи аҽны амшын
ҳаицҭан . Ҳанҭыҵ аунивермаг ҳанавсуаз , ҳаҩналарц Ира лхаҭа инҳадылҵеит . Аӡәгьы
мап имкит . Ҳаннеиуаз илҳәаз уеизгьы ишәаҳахьеит . Иаразнак лыччаҧшь налҿаба
ицеит , лылахь неиқәылт . Шьаҿақәак рышьҭахь даақәыҧсычҳаны : « Ирацәаны
ишысҭаху ҳәашьак сзаҭом » , – лҳәеит . – Уи заҳада ? – Саргьы исаҳаит , –
даасықәшаҳаҭхеит Мариа . – Мариа леиҧш саргьы илҳәаз хырҩ азызымуит . – Астол
шәанаахыҵ шәабацеи ? – Астол ҳрыцқьон . – Акыр шәадхалоу ? – Мап , хә-минуҭк
рыла аҵәца , ачанах уҳәа рҭыҧ иқәҵан , нас ҳуадахь ҳхалт . – Ишәҳәаз саҳаит ,
лара ҳлыҧхьап . Мариа данца , сара сҭыҧ аҿы снатәеит . Шараҭ иблокнот акы анҵара
даҿын . Уажәазы цқьа сналыхәаҧшит . Ҩажәи ҩба шықәса дреиҳам . Лхахәы ҵырффаны
илықәыҧсоуп . Деилаҳәоуп гьамала , деиҿкааӡа . Амилициа акапитан ишыҟаиҵац ,
ҿымҭ дтәарц налыдиҵеит . Лылахь еиқәышьшьы дшылатәаз еиҧш , дҕьаҵәыҕьаҵәуа
ҿаалҭит : – Сыгәра шәга , аҧарақәа сара исымгеит ! – Аҧара бара ибгеит ҳәа ахара
быдызҵада ? – Зегьы шәгәы иаанагоит , сара исымдыруеи ? – Шәыццакцәоит . Макьана
ахара аӡәгьы идҵам . Аҧара гоуп , иҧшааны изтәу иҭатәуп . Ус аниҳәа , акыр
лҽааиқәылкит . Лҽаарманшәаланы дтәеит . Иаргьы зеиҧш зҵаарақәак нлықәиҧсеит : –
Мап . – Аҩны шәызцынхода ? – Сан , саб , сашьа . – Шәуадақәа дузар акәхап . –
Ҩ-уадак роуп иҟоу . – Шәхатә уада шәоурц аусураҿы шәақәдмыргәыҕӡои ? – Аӡбахәгьы
рҳәом . – Шәуалафахәы акрыҟоу ? – Имаҷуп . – Нас , аусураҿы шәаанызкылои ? –
Ахәыҷқәа бзиа избоит . – Ус анакәха , шәуалафахәы шәызхоит . – Сахашшаацәом . –
Хышәҟа мааҭ . – Мап . Иалаасхәо егьыҟам , иҟалап шәкҟа мааҭ нысххьазар . –
Арсҟатәи аҧара шәыманы аума , иҵегь аҧара рацәаны ишәымазар зышәҭаххаз . –
Изҳәада ? – ашырҳәа лхы ҩышьҭылхит . – Исаҳаит . – Ииашаны ишәмаҳаӡеит . Ус
сымҳәаӡеит . – Ишәҳәеит ҳәа шьоукы шәҿасыргылар ? – Иаажәг . – Уашьҭан
шәамырҧхашьааит . Уажәы саарыҧхьоит . – Урҭ исҳәазшәа рхы иҭырҳәаазар ? Насгьы
амилициа акапитан , аҧара аӡбахә даналацәажәа нахыс , иаразнак лшьара дықәҟьеит
. Шараҭ сара сышҟа даахьаҳәын , дҩасҿаҧшит . Сҩагылан , сналыдгыланы , инҭкааны
сналазҵааит : – Ира , мап зхыбкуа сыздырам . – Ишҧа ? – исҳәаз лзеилымкаазшәа ,
еиҭа дҵааит . – Жәаха ҳанеицыз ибҳәаз ирласны ибхашҭит ? Лара уажәы ақәыҿылымҭит
. Саргьы снеин , сҭыҧ аҿы снатәеит . Аха сзымтәеит . Исгәалашәаз саргылт . –
Исгәалашәоит . Лара лышьҭахь ашьышьмахьы уаҳа уаҩы дымнеит . Уи аамҭаз Николаии
сареи амардуан аҧхьа ҳгылан , сажәақәа иаргьы илшоит ашьақәырҕәҕәара . Лара
дааҵҟьеит , лылаҕырӡқәа лҿыкьасо . – Аҧарақәа сара исымгеит . Лара данца , Шараҭ
инсыдиҵеит : – Никәала усызиҧхьа ! Ашә снылагыланы адәны игылаз сыбжьы
нрықәсыргеит Никәала иҧхьаразы . Иара даанӡа Никәала иҿынтә издыру/аз атәы
ниасҳәеит . Асааҭқәа рыгха ҟазҵо дреиуоуп . Макьана дҭаацәараӡам , иҧҳәысаагара
аамҭа шахыҧахьоугьы . Аха арахь аҳәса бзиа ибоит . Аҧсшьара дахьынӡаҟоу ,
излагәаҭоу ала , ҷыдала Ира пату лықәиҵоит . Дшааиҧшхо еиҧш , иаразнак лааигәара
дшыҟоу убоит . Ус , иаргьы дааҩнашылт . Днаҧшы-ааҧшуа ашьшьыҳәа дааин , амилициа
акапитан утәа ҳәа идиҵаанӡа , ихала днеины днатәеит . Нас ҳҩыџьагь исарҳәари ҳәа
днаҳҿаҧшит . Акапитан ҿымҭкәа , лаҧшыла дҭиҵаауазшәа дихәаҧшуан . – Никәала ,
амилициа акапитан уаанӡа иасҳәеит , амардуан аҿаҧхьа ҳангылаз Ира ашьашьма
дҭыҵны данааиуаз шаабаз . Убасҟан акапитан изҵаара иҽыназикт . – Астол уанахыҵ ,
уабацеи ? – Суадахь сҩыхәнеит . – Ампахьшьы сҭахын . Иреи сареи амшынҭалара ҳцап
ҳәа акәын . – Ааи , аҩыза акапитан . – Астол ҳахыҵырц ҳгәы ишҭаз . – Шәангыла ,
лара дабацеи ? – Ларгьы луадахь дҩыхәнеит . – Ауадахь шәеицыхәнеит ? – Ааи .
Лара луада данынҩнашыла , ауп сара суадахь саннеи . – Ауадаҿы акыр уаанхама ? –
Ҳәарас иаҭахузеи , сҽеиҭаскыр акәымзи ? Сандәылҵ , Ира луадаҿы дыҟаӡамызт . 
