ⲉⲣϣⲁⲛⲧⲃⲁϣⲟⲣ ⲁϣϣⲕⲁⲕ ⲉⲃⲟⲗ ⲁⲛ ⲉⲧⲉⲛⲧⲟⲕ ⲡⲉ ⲡϩⲙϩⲁⲗ ⲙⲡⲙⲁⲙⲙⲱⲛⲁⲥ ϩⲛϩⲉⲛϩⲣⲟⲟⲩ ⲉⲩⲟϣ ,
ⲉⲣⲉⲡⲙⲟⲩⲓⲧⲣⲣⲉ ⲉⲧⲉⲁⲛⲟⲕ ⲡⲉ ⲡϩⲙϩⲁⲗ ⲙⲡⲉⲭⲣⲓⲥⲧⲟⲥ , ϯⲥⲟⲟⲩⲛ ϫⲉⲉⲕϯⲟⲩⲃⲏⲓ ⲁⲛ , ⲁⲗⲗⲁ
ⲉⲕϯⲟⲩⲃⲉⲓⲏⲥⲟⲩⲥ ⲉⲧⲟⲩⲏϩ ϩⲛⲛⲉⲭⲣⲉⲓⲥⲧⲓⲁⲛⲟⲥ . ⲓⲏⲥⲟⲩⲥ ⲟⲛ ⲣⲱϣⲉ ⲉⲣⲟⲕ ⲛⲧⲟⲕ ⲙⲛⲡⲉⲕⲉⲓⲱⲧ
ⲡⲇⲓⲁⲃⲟⲗⲟⲥ ⲉⲧⲟⲩⲏϩ ⲛϩⲏⲧⲕ ⲉⲧⲕϩⲉⲗⲡⲓⲍⲉ ⲉⲣⲟϥ · ⲛⲧⲟⲟⲩ ϩⲱⲟⲩ ⲙⲛⲡⲉⲩⲉⲓⲱⲧ ⲉⲧⲟⲩⲏϩ ⲛϩⲏⲧⲟⲩ
ⲓⲏⲥⲟⲩⲥ ⲉⲧⲟⲩⲕⲱ ⲛϩⲧⲏⲩ ⲉⲣⲟϥ · ⲙⲙⲛⲧⲉⲣⲱⲙⲉ ⲉⲟⲩⲛⲧϥⲓⲏⲥⲟⲩⲥ ⲙⲙⲁⲩ ϣⲓⲡⲉ ⲉⲛⲉϩ ⲛⲧϩⲉ ⲛⲧⲁⲕϫⲟⲟⲥ ,
ⲡϣⲓⲡⲉ ⲙⲡⲉⲓⲙⲁ , ⲡⲉⲟⲟⲩ ⲙⲡⲉⲓⲙⲁ ⲁⲓⲡⲁⲣⲁⲓⲧⲉⲓ ⲙⲙⲟⲩ , ϯⲥⲟⲟⲩⲛ ⲅⲁⲣ ⲉⲡⲉⲧⲓϭⲱϣⲧ ⲉⲃⲟⲗ ϩⲏⲧϥ .
ⲛⲉⲧⲉⲟⲩⲛⲧⲁⲩⲡⲉⲟⲟⲩ ⲙⲛⲡⲧⲁⲉⲓⲟ ⲉⲃⲟⲗ ϩⲓⲧⲛⲓⲏⲥⲟⲩⲥ . ⲉⲩⲣⲟⲩ ⲛⲉⲟⲟⲩ ϩⲓⲧⲁⲉⲓⲟ ⲛⲣⲱⲙⲉ . ⲛⲧϩⲉ ⲅⲁⲣ
ⲉⲧⲉⲙⲛⲙⲛⲧⲗⲏⲥⲧⲏⲥ ϣⲟⲟⲡ ⲛⲛⲉⲧⲉⲟⲩⲛⲧⲁⲩ ⲓⲏⲥⲟⲩⲥ ϩⲛⲟⲩⲙⲉ ⲕⲁⲧⲁⲡⲉⲛⲧⲁⲕϫⲟⲟϥ ⲉⲣⲟⲓ ⲉⲃⲟⲗ ϫⲉⲁⲓϥⲓ
ⲛⲛⲉⲕⲛⲟⲩⲧⲉ ϩⲛⲟⲩⲥⲣⲁϩⲧ ⲁⲩⲱ ϫⲉⲁⲓⲧⲣⲉⲩⲙⲟⲩⲣ ⲙⲡⲉⲕⲥⲱϣ ⲙⲛⲡⲉⲕϣⲓⲡⲉ ⲉϩⲟⲩⲛ ⲉⲛⲟⲩⲉϭⲣⲟ ⲙⲡⲉⲕⲏⲓ
ⲉⲩⲥⲏϩ ⲉϩⲉⲛⲭⲁⲣⲧⲏⲥ · ⲉⲁⲩⲟⲩⲱϭⲡ ⲛⲛⲉⲕⲙⲏⲙⲟⲟⲩ ⲉⲧϩⲛϩⲉⲛϣⲟϣⲟⲩ ϩⲱⲥ ⲏⲣⲡ ϩⲓϫⲛⲙⲡⲛⲏ ⲙⲡⲉⲕⲏⲓ .
ⲁⲩⲱ ⲉϩⲟⲩⲛ ϩⲙⲡⲉⲕⲣⲟ , ⲙⲛⲡⲣⲟ ⲛⲛⲉⲧⲉⲓⲛⲉ ⲙⲙⲟⲕ , ⲉⲙⲙⲛⲙⲛⲧⲣⲙϩⲉ ϣⲟⲟⲡ ⲛⲛⲉⲧⲕⲱ ⲛϩⲧⲏⲩ ⲉⲕⲣⲟⲛⲟⲥ
, ⲉⲧⲉⲛⲧⲟⲕ ⲡⲉ ⲙⲛⲛⲉⲧⲧⲛⲧⲱⲛ ⲉⲣⲟⲕ ϩⲛⲙⲙⲛⲧⲁⲡⲓⲥⲧⲟⲥ , ⲙⲛⲙⲛⲧⲁⲕⲁⲑⲁⲣⲧⲟⲥ ⲛⲓⲙ . ⲟⲩ ⲛϩⲱⲃ ⲏ ⲁϣ
ⲛϣⲁϫⲉ ϩⲛⲛⲉⲛⲧⲁⲕϫⲟⲟⲩ ⲛⲉⲧⲟ ⲙⲙⲛⲧⲣⲉ ⲉⲣⲟⲕ ⲁⲛ ϫⲉⲉⲕⲏⲡ ⲉⲡⲥⲁⲧⲁⲛⲁⲥ . ⲛⲉⲡⲓⲥⲧⲟⲗⲏ ⲛⲉ
ⲉⲛⲧⲁⲕⲡⲁϩⲟⲩ , ⲏ ϯⲥⲟⲟⲩⲛ ⲁⲛ ⲙⲡⲁⲧⲓϫⲟⲟⲩⲥⲟⲩ ϫⲉⲕⲛⲁⲡⲁϩⲟⲩ , ⲡⲉϣⲃⲣⲣϩⲱⲃ ⲛⲛⲉⲛⲧⲁⲩϣⲱⲱⲧ ϩⲙⲡⲧⲟⲕ
ⲙⲡⲉⲅⲣⲁⲙⲙⲁⲧⲉⲩⲥ ⲛⲛⲥⲉⲗⲓⲥ ⲙⲡϫⲱⲱⲙⲉ ⲛⲛϣⲁϫⲉ ⲛⲧⲁⲛⲉⲡⲣⲟⲫⲏⲧⲏⲥ ϫⲟⲟⲩⲥⲉ ⲛⲁⲩ ϩⲙⲡⲣⲁⲛ ⲙⲡⲛⲟⲩⲧⲉ
ⲁⲩⲛⲟϫⲟⲩ ⲉϩⲣⲁⲓ ⲉⲛϫⲃⲃⲉⲥ ⲉⲧϫⲉⲣⲟ . ⲛⲧϩⲉ ⲟⲛ ⲛⲧⲁⲕϫⲟⲟⲥ ϫⲉⲛⲣⲱⲙⲉ ⲁⲩⲱ ⲛⲁⲟⲓⲕⲟⲛⲟⲙⲟⲥ ϫⲓϩⲛⲁⲩ
ⲛⲁϥ . ⲉⲕⲧⲁⲙⲟ ⲙⲙⲟⲛ ⲁⲩⲱ ⲉⲕϭⲱⲗⲡ ⲉⲃⲟⲗ ⲛⲧⲉⲕⲕⲁⲕⲓⲁ ϫⲉⲙⲡⲉⲕⲟⲩⲱϣ ⲁⲛ ⲡⲉ ⲉⲧⲣⲉⲛϣⲏⲣⲉ ⲙⲡⲛⲟⲩⲧⲉ
ϫⲓ ⲟⲩⲡⲣⲟⲥⲫⲟⲣⲁ ⲉⲧⲉϥⲉⲕⲕⲗⲏⲥⲓⲁ . ⲏⲉⲣⲟⲩⲡⲉⲧⲛⲁⲛⲟⲩϥ ⲛⲟⲩⲱⲧ ϩⲙⲡⲣⲁⲛ ⲛⲓⲏⲥⲟⲩⲥ . ⲕⲛⲁⲣⲁϣⲉ
ⲉⲕϣⲁⲛⲥⲱⲧⲙ ϫⲉⲁⲩⲃⲱⲕ ⲉⲙⲙⲁ ⲛϣⲓⲛⲉ ⲛⲛⲇⲁⲓⲙⲱⲛ . ⲉⲃⲟⲗ ϫⲉⲛⲧⲟⲕ ϩⲱⲱⲕ ⲕⲟⲩⲱϣⲧ ⲁⲩⲱ ⲕϣⲙϣⲉ ⲙⲡⲥⲱⲛⲧ
ⲡⲁⲣⲁⲡⲉⲛⲧⲁϥⲥⲱⲛⲧ ⲛⲛⲕⲁ ⲛⲓⲙ ⲓⲏⲥⲟⲩⲥ ⲡⲉⲧⲥⲙⲁⲙⲁⲁⲧ ϣⲁⲉⲛⲉϩ ⲛⲉⲛⲉϩ · ⲉϩⲟⲩⲉ ⲥⲱⲧⲙ ⲏ ⲉⲛⲁⲩ ⲉⲣⲟⲟⲩ
ⲉⲩⲛⲁ ⲉⲣⲁⲧϥ ⲙⲡⲛⲟⲩⲧⲉ ϩⲙⲙⲁ ⲛⲓⲙ ⲉⲧⲟⲩⲉⲡⲓⲕⲁⲗⲉⲓ ⲙⲙⲟϥ ⲛϩⲏⲧⲟⲩ , ⲁⲩⲱ ⲉⲩⲥⲙⲟⲩ ⲉⲣⲟϥ ⲉⲩϯⲉⲟⲟⲩ
ⲛⲁϥ · ⲏ ⲉⲣϣⲁⲛ ϩⲟⲩⲟ ⲉⲛⲙⲏⲏϣⲉ ⲛⲧⲁⲕϫⲟⲟⲥ ϫⲉⲥⲉϫⲓϩⲛⲁⲩ ⲛⲁϥ . ⲉⲩϣⲁⲛⲡⲱⲛⲅ ⲛⲁⲓ ⲁϫⲛϯⲥⲟ ϫⲉϯⲟ
ϩⲱⲱⲧ ⲛϩⲙϩⲁⲗ ⲛⲁⲩ ⲕⲁⲗⲱⲥ ϫⲉⲛⲁⲥⲛⲏⲩ ⲛⲉ ⲉⲓⲥⲱⲟⲩϩⲛⲁⲩ ⲉϩⲟⲩⲛ ⲉϩⲉⲛⲁϩⲟ ϩⲛⲧⲡⲉ ⲛⲛⲉⲧⲟⲩϯ ⲙⲙⲟⲟⲩ
ⲛⲧⲁⲉⲓⲟ ⲙⲡⲛⲟⲩⲧⲉ . ⲙⲏ ⲛⲧⲁⲩⲛⲧⲟⲩ ⲉⲃⲟⲗ ϩⲙⲡⲉⲕⲏⲓ ⲙⲛⲡⲏⲓ ⲛⲛⲉⲕⲉⲓⲟⲧⲉ . ⲕⲧⲱⲣⲡ ⲛⲛⲉⲧⲉⲛⲟⲩⲕ ⲁⲛ
ⲛⲉ ⲡⲣⲱⲙⲉ ⲙⲡⲟⲛⲏⲣⲟⲥ . ⲕⲡⲟⲛⲏⲣⲉⲩⲉ ⲇⲉ ϩⲱⲱϥ ⲁⲩⲱ ⲕⲕⲁϫⲣⲟⲡ ⲉϩⲣⲁⲓ ⲛⲛⲣⲉϥϯ ⲛⲛϩⲏⲕⲉ . ⲉⲩⲥⲟⲟⲩⲛ
ϫⲉⲛⲉⲧⲟⲩϯ ⲙⲙⲟⲟⲩ ⲏ ⲛⲉⲧⲟⲩⲛⲁ ⲛϩⲏⲧⲟⲩ ⲛⲛⲉⲧⲣϭⲣⲱϩ ⲛⲁⲡⲉⲭⲣⲓⲥⲧⲟⲥ ⲛⲉ ⲛⲧⲁϥⲧⲁⲁⲩ ⲛⲁⲩ
ⲉⲩⲁⲡⲟⲗⲁⲩⲥⲓⲥ . ⲁⲩⲱ ⲣⲣⲙⲙⲁⲟ ϩⲛϩⲉⲛϩⲃⲏⲩⲉ ⲉⲛⲁⲛⲟⲩⲟⲩ . ⲙⲏ ⲁⲣⲁ ⲉⲓⲟⲩⲏϩ ⲟⲛ ϩⲓϫⲛⲧⲙⲏⲧⲉ ⲛϫⲱⲕ ,
ϫⲉⲕϫⲱ ⲙⲙⲟⲥ ϫⲉϣⲁⲛⲧⲉⲟⲩϣⲱⲡⲉ ⲙⲡϥⲥϭⲏⲣ , ⲉϥϫⲱ ⲙⲙⲟⲥ ϫⲉϯⲛⲁⲃⲱⲕ . ⲉϥⲛⲉϫ ϩⲟⲟⲩ ⲛⲥⲁϩⲟⲟⲩ .
ⲉⲧⲃⲉⲟⲩ ⲉⲓⲟ ⲙⲡⲓⲛⲟϭ ⲛⲃⲁⲣⲟⲥ ⲉϩⲣⲁⲓ ⲉϫⲱⲕ ⲛⲧⲉⲓϩⲉ ⲧⲏⲣⲥ ϫⲉⲁⲓⲃⲱⲕ ϣⲁⲛⲉⲣⲣⲱⲟⲩ ⲏ ⲙⲡⲓⲃⲱⲕ . ⲙⲏ
ⲙⲡⲏⲩⲉ ⲙⲛⲡⲕⲁϩ ⲛⲁⲡⲉⲭⲣⲓⲥⲧⲟⲥ ⲁⲛ ⲛⲉ ⲙⲛⲛⲉⲧⲛϩⲏⲧⲟⲩ ⲧⲏⲣⲟⲩ . ⲙⲏ ⲟⲩⲛⲧⲉ ⲡⲉⲕⲉⲓⲱⲧ ⲕⲣⲟⲛⲟⲥ ⲗⲁⲁⲩ
ⲣⲱ ⲛⲧⲟϥ ⲛⲥⲁϩⲉⲛⲛⲟⲃⲉ ⲛⲁⲓ ⲉⲧⲕⲟ ⲛⲟⲩⲟⲉⲓⲉ ⲉⲣⲟⲟⲩ ⲛⲁϥ ⲛⲧⲟⲕ ⲙⲛⲛⲉⲧⲉⲓⲛⲉ ⲙⲙⲟⲕ . ⲉⲧⲉⲧⲛϫⲟ ⲁⲩⲱ
ⲉⲧⲉⲧⲛⲱⲗ ⲛⲁϥ ⲉϩⲟⲩⲛ ⲛⲙⲙⲛⲧⲁⲡⲓⲥⲧⲟⲥ ⲙⲛⲛϭⲟⲗ , ⲙⲛⲛϫⲓⲛϭⲟⲛⲥ , ⲙⲛⲛⲟⲩⲁ ⲙⲛϩⲱⲃ ⲛⲓⲙ ⲙⲡⲟⲛⲏⲣⲟⲛ .
ⲉⲛⲉ ⲛⲧⲕⲟⲩⲉⲛⲧⲏϭ ⲛⲧⲉⲓϩⲉ ⲉⲕⲣⲏⲧ ϩⲁⲣⲓϩⲁⲣⲟⲕ ⲛⲉⲡⲉⲧϣϣⲉ ⲡⲉ ⲉⲁⲛⲉⲭⲉ ⲙⲙⲟⲕ ϣⲁⲡⲉⲟⲩⲟⲉⲓϣ ⲙⲡⲱϩⲥ
ⲕⲁⲧⲁⲡϣⲁϫⲉ ⲙⲡϫⲟⲉⲓⲥ ⲉⲛⲧⲁⲕϫⲓⲟⲩⲁ ⲉⲣⲟϥ . ⲁⲗⲗⲁ ⲛⲧⲕⲟⲩϣⲟⲛⲧⲉ ⲙⲛⲟⲩⲁⲣⲟⲟⲩⲉ ⲉⲕϩⲓⲛⲉϩⲓⲟⲟⲩⲉ ⲉⲕⲟ
ⲛϫⲣⲟⲡ ⲛⲛⲉⲧⲙⲟⲟϣⲉ , ⲉⲧⲃⲉⲡⲁⲓ ⲡⲉⲧϣϣⲉ ⲡⲉ ⲉϣⲁⲁⲧⲕ ⲁⲩⲱ ⲉⲃⲟⲗⲃⲗ ⲛⲧⲉⲕⲛⲟⲩⲛⲉ . ⲉⲡⲉⲓⲇⲏ ⲁⲕϫⲟⲟⲥ
ⲇⲉ ⲟⲛ ϩⲛⲛⲉⲕϣⲁϫⲉ ⲛⲉⲡⲣⲁ ϫⲉⲉⲛⲉ ⲟⲩⲙⲟⲛⲁⲭⲟⲥ ⲛⲁⲙⲉⲡⲉ ⲛⲉϥⲛⲁⲣϣⲟⲙⲧ ⲙⲫⲟⲛⲟⲥ ϩⲙⲡⲉϩⲙⲉ ⲛϩⲟⲟⲩ .
ⲉⲕϫⲱ ⲙⲙⲟⲥ ⲉⲛⲣⲓⲣ ⲙⲛⲧⲉϩⲉ ⲛⲧⲁⲓⲕⲟⲛⲥⲟⲩ ϩⲛⲛⲏⲓ ⲛⲛϩⲉⲗⲗⲏⲛ ϫⲉⲙⲫⲟⲛⲟⲥ ϯⲛⲁϫⲟⲟⲥ ϩⲱⲱⲧ ⲛⲧⲉⲓϩⲉ
ⲛⲛⲁϩⲣⲛⲛⲉⲕϣⲁϫⲉ ⲛⲕⲁⲃⲟⲗ ϫⲉⲉϣϫⲉ ⲟⲩⲡⲉⲧⲉϣϣⲉ ⲁⲛ ⲡⲉⲛⲧⲁⲓⲁⲁϥ ϫⲉⲁⲓⲡⲁⲣⲁⲇⲓⲅⲙⲁⲧⲓⲍⲉ
ⲛϩⲉⲛⲣⲉϥϣⲙϣⲉⲉⲓⲇⲱⲗⲟⲛ . ⲉⲓⲉ ⲟⲩⲕⲁⲧⲁⲕⲣⲓⲙⲁ ⲛⲁⲕ ⲛⲟⲩⲏⲣ ⲡⲉ ϫⲉⲕⲡⲁⲣⲁⲃⲁ ϩⲙⲡⲉϩⲙⲉ ⲛϩⲟⲟⲩ , ⲁⲩⲱ
ϩⲙⲡⲛⲟϭ ⲙⲡⲁⲥⲭⲁ ⲉⲧⲟⲩⲁⲁⲃ ⲉⲧⲉⲣⲉⲟⲩⲟⲛ ⲛⲓⲙ ⲉⲓⲣⲉ ⲙⲙⲟϥ ϣⲁϩⲣⲁⲓ ⲉⲛⲕⲉⲣⲣⲱⲟⲩ ⲙⲙⲁⲓⲛⲟⲩⲧⲉ . ⲛⲧⲟⲕ
ⲇⲉ ⲕⲧⲣⲉⲛⲉⲕⲙⲁⲅⲉⲓⲣⲟⲥ ⲣϩⲱⲃ ⲛⲁⲕ ⲛϩⲏⲧϥ , ⲉⲕⲧⲣⲩⲫⲁ ⲁⲩⲱ ⲉⲕⲁⲡⲁⲧⲁ ⲁϫⲛϩⲟⲧⲉ , ⲁⲩⲱ
ⲉⲕⲧⲣⲉϩⲉⲛⲕⲟⲟⲩⲉ ⲁⲡⲁⲧⲁ ⲛⲙⲙⲁⲕ . ⲉⲃⲟⲗ ⲇⲉ ⲟⲛ ϫⲉⲁⲕⲧⲛⲛⲟⲟⲩ ϣⲁⲣⲟⲓ ϫⲉⲁⲙⲟⲩ ⲛⲅⲙⲉϣⲧⲛⲁⲏⲓ ⲉϣⲱⲡⲉ
ⲉⲕϣⲁⲛϭⲛⲉⲓⲇⲱⲗⲟⲛ ⲛϩⲏⲧⲟⲩ , ⲛⲧⲉⲣⲉⲓⲙⲟϣⲧϥ ⲛⲕⲉⲥⲟⲡ ⲡⲉⲕⲏⲓ ⲙⲡⲓϭⲛ ⲗⲁⲁⲩ ⲛⲉⲓⲇⲱⲗⲟⲛ ⲛϩⲏⲧϥ . ⲏ
ⲙⲛϭⲉ ϣⲟⲟⲡ ⲛⲁⲕ ⲛⲥⲁⲛⲉⲛⲧⲁⲓϥⲓⲧⲟⲩ , ⲏ ⲉⲓϣⲁⲛϥⲓ ⲛⲉⲓⲇⲱⲗⲟⲛ ⲉⲧϩⲙⲡⲉⲕⲏⲓ ⲙⲏ ⲉⲓⲛⲁϣϩⲱⲡ ⲟⲛ ⲙⲡⲣⲏ
ϩⲛⲧⲡⲉ ⲙⲛⲡⲟⲟϩ ⲙⲛⲛⲥⲓⲟⲩ ⲛⲁⲓ ⲉⲧⲕϣⲙϣⲉ ⲛⲁⲩ , ⲏ ⲉⲓⲛⲁⲕⲱⲧ ⲛϩⲉⲛⲥⲟⲃⲧ ⲉⲛⲙⲁ ⲛϩⲱⲧⲡ ⲉⲧⲙⲧⲣⲉⲕϣⲗⲏⲗ
ⲉⲛⲥⲁⲙⲡⲉⲙⲛⲧ , ⲏ ⲉⲓⲛⲁⲣⲟⲉⲓⲥ ϩⲓϫⲙⲡⲓⲉⲣⲟ , ⲁⲩⲱ ϩⲓϫⲛⲛⲉⲕⲉⲩⲣⲓⲡⲟⲥ ⲉⲧⲙⲧⲣⲉⲕⲟⲩⲱⲧⲛ ⲉⲃⲟⲗ
ⲛⲕⲣⲟⲛⲟⲥ ⲉϩⲣⲁⲓ ⲉⲛⲙⲟⲩ ⲛⲉⲓⲟⲟⲩⲉ , ϩⲱ ϭⲉ ⲉⲣⲟⲕ ⲉⲕϫⲱ ⲛⲛⲓϣⲁϫⲉ ⲛϭⲟⲗ ϩⲓⲕⲟⲧⲥ , ⲡⲣⲱⲙⲉ ⲉⲧϩⲏⲩ
ⲉϩⲣⲁⲓ ⲉϩⲉⲛⲛⲟϭ ⲙⲡⲉⲧϩⲟⲟⲩ . ⲛⲧϩⲉ ⲅⲁⲣ ⲉⲧⲕⲟ ⲛⲁⲧⲛⲟⲩⲧⲉ . ⲧⲁⲓ ⲧⲉ ⲧϩⲉ ⲉⲧⲕⲑⲗⲓⲃⲉ ⲛⲛϩⲏⲕⲉ
ϩⲛⲛⲉⲕⲙⲛⲧⲣⲉϥϫⲓⲛϭⲟⲛⲥ , ⲏ ⲕⲉⲙⲓⲛⲉ ⲛⲇⲓⲱⲅⲙⲟⲥ ⲁⲛ ⲧⲉ ⲧⲁⲓ ⲉⲧⲉⲧⲛⲡⲏⲧ ⲛⲥⲁⲛⲣⲱⲙⲉ , ⲙⲁⲗⲓⲥⲧⲁ
ⲛⲉⲡⲣⲉⲥⲃⲩⲧⲉⲣⲟⲥ ⲛⲧⲉⲕⲕⲗⲏⲥⲓⲁ ϣⲁⲛⲧⲉⲧⲛϭⲟⲧⲡⲟⲩ ⲉⲃⲟⲗ ϩⲛⲛⲉⲩⲏⲓ ϩⲙⲡⲓⲕⲁⲓⲣⲟⲥ ⲟⲛ ⲡⲁⲓ ϩⲣⲁⲓ
ϩⲛⲛⲓⲛⲟϭ ⲛϩⲓⲥⲉ ⲉⲧϩⲓϫⲙⲡⲕⲁϩ , ⲉⲧⲉⲧⲛⲛⲁ ⲉϩⲟⲩⲛ ⲉⲛⲉⲩⲧⲟⲡⲟⲥ , ⲉⲙⲛϣⲏⲣⲉ ⲉⲙⲛⲉⲓⲱⲧ ⲉⲙⲛⲗⲁⲁⲩ
ⲛϩⲏⲧⲟⲩ ϩⲟⲗⲱⲥ ⲙⲙⲁⲩ ⲉⲧⲃⲉϫⲉⲁⲩⲡⲱⲧ . ⲉⲧⲉⲧⲛϥⲓ ⲛⲛⲉⲩⲧⲃⲛⲟⲟⲩⲉ ⲙⲛⲧⲉⲩⲁϭⲟⲗⲧⲉ , ⲁⲩⲱ ⲡⲉⲩⲧⲱϩ
ⲉⲧⲉⲧⲛϫⲓ ⲙⲙⲟⲟⲩ ⲉⲛⲉⲧⲛϭⲟⲟⲙ ⲉⲧⲉⲧⲛⲁⲛⲁⲅⲕⲁⲍⲉ ⲙⲙⲟⲟⲩ ⲉⲧⲣⲉⲩⲕⲱⲧⲉ ⲙⲙⲟⲟⲩ ⲡⲁⲣⲁⲧⲉⲩϭⲟⲙ · ⲟⲩ ⲟⲛ
ⲡⲉ ⲡⲕⲉⲛⲟϭ ⲙⲡⲁⲥⲭⲁ ⲧⲉⲧⲛⲕⲱ ⲙⲙⲟⲟⲩ ⲁⲛ ⲉⲥⲣϥⲉ ⲉⲁⲁϥ · ϣⲁϩⲣⲁⲓ ⲉⲛϫⲟⲓ ⲛⲃⲣⲣⲉ ⲛⲧⲁⲧⲉⲧⲛⲙⲟⲛⲕⲟⲩ
ⲉⲧⲉⲧⲛⲧⲣⲉⲩⲛⲟⲩϫⲉ ⲙⲙⲟⲟⲩ ⲉⲡⲙⲟⲟⲩ ⲛϩⲏⲧϥ , ⲉⲡⲙⲁ ⲛⲧⲣⲉⲩⲣϩⲏⲃⲉ ⲛϩⲏⲧϥ . ⲁⲧⲉⲧⲛⲧⲣⲉⲩⲉϣⲗⲟⲩⲗⲁⲓ
ⲉⲡⲉⲩⲟⲩⲱϣ ⲁⲛ ⲡⲉ , ⲛⲓⲙ ⲡⲉⲧⲛⲁϣⲧⲁⲩⲉ ⲛⲉⲧⲛⲡⲉⲧϩⲟⲟⲩ ⲧⲏⲣⲟⲩ . ⲛⲧϩⲉ ⲟⲛ ⲉϣⲁⲧⲉⲧⲛϣⲱⲱⲧ
ⲙⲡⲉⲧⲛⲙⲁⲥⲉ ⲉϥⲛⲁⲙⲟⲩ , ⲏ ⲉϥϣⲁⲛⲣⲥⲧ ⲉⲃⲟⲗ ⲛϥⲧⲙⲣϣⲁⲩ ⲙⲡⲉⲧⲛϩⲱⲃ , ⲛⲧⲉⲧⲛⲥⲟⲣϥ ⲉⲃⲟⲗ ⲙⲉⲣⲟⲥ
ⲙⲉⲣⲟⲥ ⲛⲧϩⲉ ⲉⲧⲉϩⲛⲏⲧⲛ , ⲛⲧⲉⲧⲛⲛⲟϫϥ ⲉϫⲱⲟⲩ ϣⲁϩⲣⲁⲓ ⲉⲛⲉⲭⲏⲣⲁ , ⲁⲩⲱ ⲛϩⲗⲗⲟ ⲙⲛⲛϩⲗⲗⲱ
ⲙⲛⲛⲟⲣⲫⲁⲛⲟⲥ ⲙⲛⲛϣⲙⲙⲟ . ⲉⲧⲉⲧⲛϣⲓⲧⲉ ⲙⲙⲟⲟⲩ ⲛϩⲉⲛϩⲟⲙⲛⲧ ⲡⲁⲣⲁⲧⲉⲩⲁⲥⲟⲩ ϣⲁⲛⲧⲉⲧⲛⲥⲉⲩϩ ⲧⲉⲧⲓⲙⲏ
ⲙⲡⲙⲁⲥⲉ ⲉϩⲟⲩⲛ ⲉⲥⲕⲏⲃ ϩⲁϩⲉⲛⲉⲗⲁⲭⲓⲥⲧⲟⲛ ⲛⲁϥ , ⲉϩⲉⲛⲕⲉⲉⲥⲛⲉ ϩⲓϩⲛⲁⲩ ⲛⲁⲧϣⲁⲩ . ⲛⲧϩⲉ ⲟⲛ
ⲉϣⲁⲧⲉⲧⲛϯ ϩⲉⲛⲙⲁⲥⲉ ⲛⲁⲩ ⲙⲛϩⲉⲛⲉϩⲟⲟⲩ ⲕⲁⲧⲁϩⲟⲓ ⲉⲧⲣⲉⲩⲥⲁⲛⲟⲩϣⲟⲩ ϣⲁⲛⲧⲟⲩⲣⲛⲟϭ ⲛⲧⲉⲧⲛϥⲓⲧⲟⲩ .
ϩⲟⲓⲛⲉ ⲙⲉⲛ ⲉⲧⲣⲉⲩⲧⲁⲁⲩ ⲛⲏⲧⲛⲛⲧⲁⲉⲓⲟ , ⲛⲧⲉⲧⲛⲣⲗⲁⲁⲩ ⲁⲛ ⲙⲡⲉⲧⲛⲁⲛⲟⲩϥ ⲛⲁⲩ ⲛⲧⲉⲩϣⲃⲉⲓⲱ .
ϩⲉⲛⲕⲟⲟⲩⲉ ⲟⲛ ⲉⲧⲣⲉⲩⲥⲁⲛⲟⲩϣⲟⲩ ⲛⲏⲧⲛⲛⲧⲉⲓϩⲉ ⲟⲛ ϩⲉⲛϩⲧⲟ , ⲁⲩⲱ ϩⲉⲛⲉⲓⲱ , ⲙⲛϩⲉⲛⲉⲥⲟⲟⲩ ,
ⲙⲛϩⲉⲛⲙⲁⲥⲉ , ⲙⲛϩⲉⲛⲣⲓⲣ , ϩⲁⲙⲟⲓ ⲟⲛ ⲛⲉ ϣⲁⲧⲉⲧⲛϭⲱ ⲛⲧⲉⲓϩⲉ ⲡⲉ , ⲛⲉⲧⲉⲧⲛⲛⲁⲉⲡⲓⲑⲩⲙⲉⲓ ⲅⲁⲣ
ⲉⲣⲟⲟⲩ ϩⲛⲛⲉⲩⲧⲃⲛⲟⲟⲩⲉ ⲏ ⲛⲧⲟϥ ϩⲉⲛⲕⲉϩⲛⲁⲁⲩ , ⲧⲉⲧⲛⲧⲱⲣⲡ ⲙⲙⲟⲟⲩ ⲛⲧⲟⲟⲧⲟⲩ , ϩⲟⲓⲛⲉ ⲛϫⲓⲛϫⲏ .
ϩⲉⲛⲕⲟⲟⲩⲉ ϩⲁϩⲉⲛⲕⲟⲩⲓ ⲛⲧⲓⲙⲏ , ⲭⲱⲣⲓⲥⲟⲉⲓⲕ ϩⲓⲏⲣⲡ , ϩⲓϭⲓⲛⲟⲩⲱⲙ , ϩⲓⲧⲱϩ . ϩⲓⲉⲓⲱⲧ
ⲛⲛⲉⲧⲛⲧⲃⲛⲟⲟⲩⲉ , ⲙⲛⲛⲕⲟⲟⲩⲉ ⲧⲏⲣⲟⲩ . ⲛⲧϩⲉ ⲟⲛ ⲉϣⲁⲧⲉⲧⲛⲥⲟⲟⲩϩⲟⲩ ⲉⲧⲣⲉⲩⲣⲟⲉⲓⲥ ⲉⲣⲱⲧⲛ ϩⲓⲛⲉϫⲏⲩ
ϩⲙⲡⲕⲁⲓⲣⲟⲥ ⲉϣⲁⲧⲉⲧⲛⲡⲱⲧ ϩⲁⲡϩⲟ ⲛⲛⲃⲁⲣⲃⲁⲣⲟⲥ . ⲏ ⲡⲃⲁⲣⲃⲁⲣⲟⲥ ⲡⲏⲧ ⲛⲥⲱⲟⲩ ⲛⲧⲟⲟⲩ ⲁⲛ .
ⲉⲣⲉⲛⲉⲩϩⲓⲟⲙⲉ ⲙⲛⲛⲉⲩϣⲏⲣⲉ ⲙⲛⲡⲥⲟⲃⲧⲉ ⲛⲧⲉⲩⲙⲛⲧϩⲏⲕⲉ ϩⲓϫⲛⲛⲉⲩⲧⲃⲛⲟⲟⲩⲉ . ⲁⲩⲱ ϩⲛⲛⲉⲩⲁϭⲟⲗⲧⲉ
ⲉⲩⲡⲏⲧ ϩⲱⲟⲩ ⲉⲃⲟⲗ ϩⲛⲛⲉⲩⲧⲟⲡⲟⲥ ⲉϩⲉⲛⲕⲉⲧⲟⲡⲟⲥ ⲉⲧⲣⲉⲩⲛⲁϩⲙⲟⲩ · ⲧⲁⲓ ⲧⲉ ⲧϩⲉ ⲉϣⲁⲣⲉϩⲁϩ ⲛϩⲏⲧⲟⲩ
ⲧϩⲛⲉⲣⲱⲙⲉ ϩⲁⲡⲉⲩⲃⲉⲕⲉ ⲛⲥⲉϫⲟⲟⲩⲥⲉ ⲛⲏⲧⲛ ⲉⲣⲟⲉⲓⲥ ⲉⲣⲱⲧⲛ . ⲁⲩⲱ ⲛⲧⲉⲧⲛ ϩⲱ ⲁⲛ ⲉⲛⲁⲓ · ⲁⲗⲗⲁ
ⲧⲉⲧⲛ ⲟⲩⲱϩ ⲟⲛ ⲉϫⲛⲛⲉⲧⲛϫⲓⲛϭⲟⲛⲥ · ⲛⲧϩⲉ ⲟⲛ ⲉϣⲁⲧⲉⲧⲛϣⲁⲧⲟⲩ ϩⲟⲓⲛⲉ ⲛⲟⲩϩⲛⲟ ⲛⲥⲟⲩⲟ ⲉⲡⲏⲓ
ϫⲉⲥⲉⲟϣ ⲛⲣⲱⲙⲉ ϩⲉⲛⲕⲟⲟⲩⲉ ⲛϫⲟⲩⲧⲏ ⲙⲙⲁⲁϫⲉ , ϩⲉⲛⲕⲟⲟⲩⲉ ⲛⲟⲩⲣⲧⲁⲃ · ϩⲓⲧⲛⲧⲁⲫⲟⲣⲙⲏ ⲛϫⲱⲕⲙ
ϩⲛϩⲉⲛⲥⲓⲟⲟⲩⲛⲉ · ⲉⲩⲣⲓⲙⲉ ϫⲉⲛⲧⲛⲟⲩⲉϣϫⲱⲕⲙ ⲁⲛ , ⲙⲛⲧⲁⲛ ⲟⲉⲓⲕ ⲉⲟⲩⲱⲙ ⲡⲉⲛⲣⲟⲟⲩϣ ⲁⲛ ⲡⲉ ϩⲱⲃ
ⲛⲧⲉⲓϩⲉ · ⲉⲣⲉⲛⲉⲛϣⲏⲣⲉ ϩⲕⲁⲉⲓⲧ , ⲉⲩⲕⲏⲕⲁϩⲏⲩ · ⲉⲣⲉⲡⲉⲩϩⲟⲩⲟ ⲣⲙⲛⲧⲣⲉ ϫⲉⲙⲉ ⲛϫⲱⲕⲙ ϩⲛⲥⲓⲟⲟⲩⲛⲉ
· ⲏ ⲛⲧⲟⲟⲩ ⲁⲛ ⲡⲉⲧⲣⲕⲃⲁ ⲉⲣⲟⲟⲩ ϣⲁⲛⲧⲟⲩⲕⲟⲧⲟⲩ , ⲙⲛⲛⲕⲉⲏⲓ ⲉⲧⲉⲧⲛⲧⲣⲉⲩⲣⲕⲃⲁ ⲉⲧⲃⲏⲏⲧⲟⲩ · ⲏ
ϩⲉⲛⲉⲡⲟⲓⲕⲓⲟⲛ ⲟⲛ ⲛⲉ ⲛϯⲙⲉ · ⲙⲏ ⲛⲧⲱⲧⲛ ⲟⲛ ⲁⲧⲉⲧⲛⲕⲉⲧ ⲛⲉⲩⲏⲓ ⲛϩⲏⲧⲟⲩ · ⲁⲩⲱ ⲛⲉⲓⲑⲗⲓⲯⲓⲥ ⲛⲟⲩⲱⲧ
ⲛⲉⲧⲉⲧⲛⲑⲗⲓⲃⲉ ⲙⲙⲟⲟⲩ ⲛϩⲏⲧⲟⲩ ϩⲛⲛⲉⲧⲛⲕⲃⲁ ⲙⲛⲛⲉⲧⲛⲏⲣⲡ ⲉⲧⲗⲟⲙⲥ , ⲙⲛⲛⲉⲧⲛϩⲓⲥⲉ ⲧⲏⲣⲟⲩ
ⲙⲛⲛⲉⲧⲛϫⲓⲛϭⲟⲛⲥ . ⲱ ⲛⲣⲱⲙⲉ ⲉⲧⲉⲣⲉϯⲥⲙⲏ ⲁⲡⲉⲓⲗⲉⲓ ⲉⲣⲱⲧⲛ ϫⲉⲛⲉⲃⲟⲗ ϩⲛⲟⲩϯⲧⲱⲛ ⲉⲧⲟ ⲛⲁⲧⲥⲱⲧⲙ
ⲛⲥⲁⲧⲙⲉ ⲉⲧⲡⲉⲓⲑⲉ ⲇⲉ ⲉⲡϫⲓⲛϭⲟⲛⲥ , ⲛⲟⲩⲟⲣⲅⲏ ⲙⲛⲟⲩϭⲱⲛⲧ ⲙⲛⲟⲩⲑⲗⲓⲯⲓⲥ , ⲙⲛⲟⲩⲗⲱϫϩ ⲉϫⲙⲯⲩⲭⲏ ⲛⲓⲙ
ⲛⲣⲱⲙⲉ ⲉⲧⲣϩⲱⲃ ⲉⲡⲡⲉⲧϩⲟⲟⲩ . ⲡⲗⲏⲛ ϯⲛⲁϣⲁϫⲉ ⲙⲡⲉⲕⲙⲧⲟ ⲉⲃⲟⲗ ⲡⲛⲟⲩⲧⲉⲛⲛϭⲟⲙ ⲡⲡⲁⲛⲧⲟⲕⲣⲁⲧⲱⲣ
ⲙⲡⲣϭⲱⲛⲧ ⲉⲧⲁⲙⲛⲧⲁⲑⲏⲧ · ϯⲥⲟⲟⲩⲛ ϫⲉⲛⲅⲟⲃϣ ⲁⲛ ⲉⲗⲁⲁⲩ · ⲛⲧⲟⲕ ⲡⲉⲛⲧⲁⲕϣⲁϫⲉ ϩⲛⲛⲉⲕⲡⲉⲧⲟⲩⲁⲁⲃ
ⲙⲡⲣⲟⲫⲏⲧⲏⲥ ⲛⲛⲁϩⲣⲛⲡⲓⲃⲁⲃⲉⲣⲱⲙⲉ ⲉⲧ ⲙⲙⲁⲩ ⲫⲁⲣⲁⲱ ϫⲉⲕⲱ ⲉⲃⲟⲗ ⲙⲡⲁⲗⲁⲟⲥ ϫⲉⲕⲁⲥ ⲉⲩⲉϣⲙϣⲉ ⲛⲁⲓ ⲏ
ⲛⲥⲉⲣϣⲁ ⲛⲁⲓ . ⲛⲧⲟⲕ ⲟⲛ ⲡⲉⲛⲧⲁⲕϫⲟⲟⲥ ⲛϩⲏⲧⲟⲩ ϫⲉⲥⲣϥⲉ ⲛⲧⲉⲧⲛⲉⲓⲙⲉ ϫⲉⲁⲛⲟⲕ ⲡⲉ ⲡⲛⲟⲩⲧⲉ ,
ϣⲛϩⲧⲏⲕ ϭⲉ ϩⲁⲡⲉⲕⲗⲁⲟⲥ ⲡϩⲁⲣϣϩⲏⲧ ⲉⲧⲉⲛⲁϣⲉⲡⲉϥⲛⲁ · ⲛⲅⲥⲟⲧⲟⲩ ⲉⲃⲟⲗ ϩⲛⲧϭⲓϫ ⲛⲛⲉⲧⲑⲗⲓⲃⲉ ⲙⲙⲟⲟⲩ
· ⲛⲧϩⲉ ⲙⲡⲉⲕⲗⲁⲟⲥ ⲡⲓⲥⲣⲁⲏⲗ ⲙⲡⲓⲟⲩⲟⲉⲓϣ , ⲧⲁⲣⲟⲩⲥⲣϥⲉ ⲉⲉⲓⲙⲉ ϫⲉⲙⲛϭⲉⲛⲟⲩⲧⲉ ⲛⲃⲗⲁⲕ · ⲏ ⲛⲅⲛⲁⲩ
ⲁⲛ ϫⲉⲙⲡⲉⲛϩⲉⲗⲗⲏⲛ ⲙⲛⲛϩⲉⲑⲛⲟⲥ ⲙⲛⲛⲁⲧⲛⲟⲩⲧⲉ ϭⲙϭⲟⲙ ⲉⲥⲟⲩⲱⲛⲅ ϫⲉⲙⲡⲟⲩⲥⲣϥⲉ ϩⲛⲛⲉⲩⲙⲛⲧⲁⲡⲟⲥⲧⲟⲥ ·
ⲙⲛⲛⲉⲩⲙⲛⲧⲁⲕⲁⲑⲁⲣⲧⲟⲥ ⲧⲏⲣⲟⲩ . ⲧⲱⲙ ϭⲉ ⲉⲣⲛⲁⲛⲟⲙⲓⲁ ⲛⲓⲙ · ⲙⲛϫⲓⲛϭⲟⲛⲥ ⲛⲓⲙ ϩⲙⲙⲁ ⲛⲓⲙ · ⲉⲃⲟⲗ
ⲛⲛⲉⲧⲟⲩϫⲓ ⲙⲙⲟⲟⲩ ⲛϭⲟⲛⲥ ϫⲓⲛϫⲱϥ ⲙⲡⲕⲁϩ ϣⲁⲁⲣⲏϫⲥ ⲛⲧⲟⲓⲕⲟⲩⲙⲉⲛⲏ , ⲧⲁⲣⲉⲛⲉⲧⲥⲟⲟⲩⲛ ⲙⲙⲟⲕ ⲥⲣϥⲉ
ⲉⲣϩⲙϩⲁⲗ ⲛⲁⲕ · ⲛⲥⲉⲛⲁϭⲙϭⲟⲙ ⲅⲁⲣ ⲁⲛ ⲉⲣϩⲙϩⲁⲗ ⲛⲁⲕ , ⲛⲥⲉⲣϩⲙϩⲁⲗ ⲛⲛⲣⲉϥϫⲓⲛϭⲟⲛⲥ ,
ⲉⲛⲉⲙⲡⲕⲥⲱⲧⲉ ⲙⲡⲉⲕⲗⲁⲟⲥ ⲡⲓⲥⲣⲁⲏⲗ ⲙⲡⲓⲟⲩⲟⲉⲓϣ ⲉⲃⲟⲗ ϩⲛⲛϭⲓϫ ⲙⲡⲓⲁⲛⲟⲙⲟⲥ ⲛⲁⲃⲟⲩⲭⲟⲇⲟⲛⲟⲥⲟⲣ ,
ⲙⲛⲛⲓⲕⲟⲟⲩⲉ ⲧⲏⲣⲟⲩ ⲉⲧⲉⲓⲛⲉ ⲙⲙⲟϥ ⲛⲧⲁⲩⲑⲙⲕⲟⲟⲩ ϩⲙⲡⲧⲣⲉⲕⲧⲁⲁⲩ ⲉϩⲣⲁⲓ ⲉⲧⲟⲟⲧⲟⲩ ϫⲉⲁⲕⲛⲟⲩϭⲥ ⲉⲣⲟⲟⲩ
, ⲕⲁⲛ ⲥⲉϣⲓⲛⲉ ⲛⲥⲱⲕ ϩⲙⲡⲙⲁ ⲉⲧⲙⲙⲁⲩ , ⲁⲗⲗⲁ ⲛⲉⲩⲛⲁϣϫⲱ ⲁⲛ ⲡⲉ ⲛⲛⲉⲕⲥⲙⲟⲩ ⲛⲧϩⲉ ⲉⲧⲟⲩⲁϣⲥ ·
ϫⲉⲙⲛⲡⲁⲣⲣⲏⲥⲓⲁ ϣⲟⲟⲡ ⲛⲁⲩ ϩⲛⲧⲙⲛⲧϩⲙϩⲁⲗ ⲛⲛⲉϩⲃⲏⲩⲉ ⲉⲧⲟϣ · ⲛⲧϩⲉ ⲛⲧⲁⲩϫⲟⲟⲥ ϫⲉⲛⲁϣ ⲛϩⲉ
ⲉⲛⲛⲁϣϫⲱ ⲛⲧⲱⲇⲏ ⲙⲡⲏⲓ ⲙⲡϫⲟⲉⲓⲥ ϩⲛⲛⲟⲩⲕⲁϩ ⲛϣⲙⲙⲟ . ⲛⲧⲉⲓϩⲉ ⲟⲛ ⲉⲕϣⲁⲛⲧⲙⲥⲱⲧⲉ ⲛⲛⲉⲧⲟⲩϫⲓ ⲙⲙⲟⲟⲩ
ⲛϭⲟⲛⲥ ⲉⲃⲟⲗ ϩⲛⲛϭⲓϫ ⲛⲛⲓⲁⲧⲛⲁ , ⲕⲁⲛ ⲥⲉⲧⲁⲩⲟ ⲙⲡⲉⲕⲣⲁⲛ , ⲥⲉⲉⲡⲓⲑⲩⲙⲉⲓ ⲇⲉ ⲟⲛ ⲉⲣⲛⲉⲕⲟⲩⲱϣ
ϫⲉⲛⲧⲟⲕ ⲡⲉ ⲧⲉⲩϩⲉⲗⲡⲓⲥ · ⲛⲥⲉⲛⲁϣϭⲙϭⲟⲙ ⲁⲛ ⲉϯⲛⲁⲕ ⲛⲛⲉⲩⲉⲣⲏⲧ · ϩⲛϩⲉⲛⲥⲙⲟⲩ ⲙⲛϩⲉⲛϣⲗⲏⲗ
ⲙⲛϩⲉⲛⲛⲏⲥⲧⲉⲓⲁ ϫⲉⲙⲙⲛⲙⲛⲧⲣⲙϩⲉ ϣⲟⲟⲡ ⲛⲁⲩ ϩⲛⲟⲩⲥⲟⲟⲩⲧⲛ ⲉⲃⲟⲗ ϩⲛⲧⲙⲛⲧϩⲙϩⲁⲗ ⲛⲛⲉϩⲃⲏⲩⲉ ⲛⲛⲓⲣⲱⲙⲉ
ⲉⲧⲙⲉⲉⲩⲉ ⲉϩⲉⲛⲡⲟⲛⲏⲣⲟⲛ ⲛⲛⲁⲩ ⲛⲓⲙ ⲉϩⲟⲩⲛ ⲉⲣⲟⲟⲩ . 

ⲓⲟⲩⲇⲁⲓ ⲙⲛⲛϩⲉⲗⲗⲏⲛ · ⲁⲛⲉⲛϩⲃⲏⲩⲉ ⲛⲥⲙⲛⲟⲛ ϣⲱⲡⲉ ⲛⲥⲱⲃⲉ · ⲁⲩⲱ ⲟⲛ ϫⲉⲱ ⲡⲣⲱⲙⲉ ⲓⲏⲥⲟⲩⲥ ⲡⲉ ⲧⲙⲉ
· ⲙⲡⲣϭⲱϣⲧ ⲉⲣⲟⲓ ⲁⲗⲗⲁ ⲛⲥⲁⲓⲏⲥⲟⲩⲥ · ⲙⲡⲣⲙⲟⲩⲧⲉ ⲉⲥⲁϩ ⲛⲏⲧⲛ ϩⲓϫⲙⲡⲕⲁϩ · ⲛⲧϩⲉ ⲉⲧⲓⲛⲁⲁⲁⲥ ⲙⲛⲧⲕ
ϩⲱⲃ ⲛⲙⲙⲁⲓ · ⲛⲧⲉⲧⲛⲛϩⲙϩⲁⲗ ⲁⲛ ⲛⲣⲱⲙⲉ · ⲛⲧⲁⲩϣⲉⲡⲧⲏⲩⲧⲛ ϩⲁⲟⲩⲁⲥⲟⲩ · ⲓⲏⲥⲟⲩⲥ ⲡⲉⲛⲧⲁϥϯ
ⲙⲡⲉϥⲥⲛⲟϥ ⲡⲉⲧⲙⲙⲁⲩ ⲡⲉ ⲡⲉⲧⲛϫⲟⲉⲓⲥ · ⲁⲩⲱ ⲟⲛ ϫⲉⲧⲁⲭⲁ ⲟⲩⲛϩⲟⲓⲛⲉ ϩⲙⲡⲧⲣⲉⲩⲥⲱⲧⲙ ⲉⲣⲟⲓ ⲥⲉⲛⲁϫⲟⲟⲥ
ϫⲉϯⲛⲁⲃⲱⲕ ⲉⲃⲟⲗ ⲧⲁⲧⲱⲣⲡ ⲡⲉⲧϯⲥⲃⲱ ⲅⲁⲣ ⲉϥⲟ ⲛⲧϩⲉ ⲙⲡⲉⲧⲡⲁⲣⲁⲕⲁⲗⲉⲓ · ⲧⲁⲭⲁ ⲅⲁⲣ ⲕϩⲏⲡ ⲟⲡⲧⲉⲩⲉ
ϫⲉⲡⲉⲧϫⲱ ⲛⲛⲁⲓ ⲉⲥϣⲁⲛⲧⲁϩⲟϥ ⲛϥⲣⲙⲁⲓⲧⲟ ⲛϩⲟⲩⲟ · ⲉϥⲛⲁⲡⲗⲉⲟⲛⲉⲕⲧⲉ · ⲁⲩⲱ ⲛⲉⲕⲡⲗⲁⲛⲁ ⲁⲛ ⲉⲕϫⲱ
ⲛⲛⲁⲓ · ⲉⲃⲟⲗ ⲇⲉ ⲟⲛ ϫⲉⲟⲩⲛⲡⲉⲧⲙⲟⲥⲧⲉ · ⲁⲩⲱ ⲟⲩⲛⲛⲉⲧⲕⲱⲙϣ ⲛⲥⲁⲛⲉⲧϫⲱ ⲛⲧⲙⲉ ⲛⲟⲩⲟⲉⲓϣ ⲛⲓⲙ ·
ⲡⲉϫⲁϥ ϫⲉⲁⲛϫⲉⲡⲣⲱϣⲉ · ⲁⲛϫⲉⲡϣⲁϫⲉ ϩⲛⲟⲩⲡⲁⲣⲣⲏⲥⲓⲁ · ⲡⲉⲧⲙⲟⲥⲧⲉ ⲙⲁⲣⲉϥⲙⲟⲥⲧⲉ · ⲡⲉⲧⲙⲟⲕϩ ⲛϩⲏⲧ
ⲙⲁⲣⲉϥⲙⲕⲁϩ · ⲛⲛⲁϯⲗⲟⲅⲟⲥ ⲅⲁⲣ ⲙⲡⲛⲟⲩⲧⲉ · ⲡⲙⲁ ⲉⲧⲉⲙⲛⲛⲟⲩϥⲉ ⲛϩⲏⲧϥ ⲟⲩⲇⲉ ⲭⲣⲏⲙⲁ ⲉϥⲛⲟⲩϫⲉ ⲉⲃⲟⲗ
ⲛⲧⲙⲉ · ⲟⲩ ⲙⲟⲛⲟⲛ ϫⲉⲁϥϫⲉⲛⲁⲓ ⲉⲧⲃⲏⲏⲧⲛ ⲛⲉⲧϩⲙⲡⲏⲓ ϩⲙⲡⲛⲟⲩⲧⲉ · ⲁⲗⲗⲁ ⲛⲧⲉⲣⲉϥⲛⲁⲩ ⲟⲛ
ϫⲉⲁⲙⲡⲉⲧϩⲟⲟⲩ ⲁϣⲁⲓ ϩⲓϫⲙⲡⲕⲁϩ · ⲙⲁⲗⲓⲥⲧⲁ ⲡϫⲓⲛϭⲟⲛⲥ · ⲉⲧⲃⲉⲧⲙⲛⲧⲙⲁⲓϩⲟⲙⲛⲧ · ⲁⲛⲧⲓⲧⲣⲉϥϫⲟⲟⲥ
ϫⲉⲛⲛⲁⲃⲱⲕ ϣⲁⲡⲛⲟⲩⲧⲉ ⲛⲥⲟⲧⲡ ⲏ ⲛⲁⲛⲟⲩⲛ · ⲡⲉϫⲁϥ ϫⲉⲉⲛⲛⲁⲃⲱⲕ ⲛϩⲟⲟⲩ ⲛⲧϩⲉ ⲛⲧⲁⲛⲉⲓ ⲙⲙⲟⲥ
ⲙⲡⲉⲛⲉⲛⲭⲣⲏⲙⲁ ⲅⲁⲣ ⲛⲏⲩ · ⲁⲩⲱ ⲟⲛ ⲛⲉⲙⲛⲧⲁⲛⲛⲟⲃⲉ ⲙⲙⲁⲩ ⲟⲩⲇⲉ ⲛⲉⲭⲣⲏⲙⲁ · ⲧⲉⲛⲟⲩ ⲇⲉ ⲛⲉⲭⲣⲏⲙⲁ
ⲛⲁϭⲱⲙ ⲡⲉⲓⲙⲁ · ⲙⲛⲛⲕⲉⲟⲩⲱϣ ⲧⲏⲣⲟⲩ ⲉⲧϣⲟⲩⲉⲓⲧ · ⲛⲛⲟⲃⲉ ⲇⲉ ⲥⲉⲛⲁⲣϣⲟⲣⲡ ⲉⲣⲟⲛ · ⲁⲩⲱ ⲥⲉⲛⲏⲩ
ⲛⲙⲙⲁⲛ · ⲁⲩⲱ ⲥⲉⲛⲁⲟⲩⲁϩⲟⲩ ⲛⲥⲱⲛ · ⲡⲗⲏⲛ ⲛⲓⲙ ⲡⲉⲧⲛⲁϣϣⲁϫⲉ ⲉⲧⲙⲛⲧⲧⲉⲗⲓⲟⲥ ⲙⲡⲣⲱⲙⲉ ⲉⲧⲙⲙⲁⲩ
ⲙⲡⲛⲟⲩⲧⲉ · ⲙⲛ ⲛⲉϥϣⲁϫⲉ ⲧⲏⲣⲟⲩ ⲉⲧⲉⲙⲛϩⲩⲡⲟⲕⲣⲓⲥⲓⲥ ⲛϩⲏⲧⲟⲩ · ⲟⲩⲇⲉ ⲙⲛⲧⲣⲉϥⲁⲣⲉⲥ ⲛⲣⲱⲙⲉ
ⲛⲣⲉϥϫⲓⲛϭⲟⲛⲥ · ϩⲓϩⲉⲗⲗⲏⲛ ⲛⲓⲙ · ⲙⲛϩⲁⲓⲣⲉⲥⲓⲥ ⲛⲓⲙ · ⲙⲛⲣⲱⲙⲉ ⲛⲓⲙ ⲉⲧⲉⲛⲥⲉⲥⲟⲩⲧⲱⲛ ⲁⲛ 

ⲉⲩⲉ ⲉϥϫⲱ ⲙⲙⲟⲥ . ϫⲉⲉⲓⲟⲩⲱϣ ⲉⲧⲟⲩϫⲉⲧⲁⲯⲩⲭⲏ . ⲛⲧⲟⲥ ⲇⲉ ⲁⲥϩⲓⲥⲉ ⲉⲥϣⲱϣⲧ ⲙⲙⲟϥ ⲙⲡⲉⲥϣϭⲙϭⲟⲙ
ⲉⲣⲟϥ ⲙⲛⲛⲥⲱⲥ ⲁⲥⲕⲁⲁϥ ⲉⲃⲟⲗ . ⲛⲧⲉⲣⲉϥⲃⲱⲕ ⲇⲉ ⲛϥⲣⲙⲟⲛⲁⲭⲟⲥ ⲁϥϣⲱⲡⲉ ϩⲛⲟⲩⲁⲙⲉⲗⲓⲁ . ⲁⲩⲱ
ⲁϥϫⲉⲡⲉϥⲁϩⲉ ⲉⲃⲟⲗ ⲕⲁⲕⲱⲥ . ⲁⲥϣⲱⲡⲉ ⲇⲉ ⲛⲧⲉⲣⲉⲧⲉϥⲙⲁⲁⲩ ⲙⲟⲩ . ⲙⲛⲛⲥⲁⲟⲩⲟⲉⲓϣ ⲇⲉ ⲁϥϣⲱⲛⲉ
ϩⲛⲟⲩⲛⲟϭ ⲛϣⲱⲛⲉ . ϩⲱⲥⲧⲉ ⲛϥϣⲱⲡⲉ ϩⲛⲟⲩⲉⲕⲥⲧⲁⲥⲓⲥ ⲉⲧⲣⲉⲩⲧⲟⲣⲡϥ ⲉⲧⲉⲕⲣⲓⲥⲓⲥ . ⲁⲩⲱ ⲁϥϭⲓⲛⲉ
ⲛⲧⲉϥⲙⲁⲁⲩ ⲙⲙⲁⲩ ⲙⲛⲛⲉⲧⲟⲩⲕⲣⲓⲛⲉ ⲙⲙⲟⲟⲩ . ⲛⲧⲟⲥ ⲇⲉ ⲛⲧⲉⲣⲉⲥⲛⲁⲩ ⲉⲣⲟϥ ⲁⲥⲡⲱϣⲥ . ⲁⲩⲱ ⲡⲉϫⲁⲥ ⲛⲁϥ
. ϫⲉⲟⲩ ⲡⲉ ⲡⲁⲓ ⲡⲁϣⲏⲣⲉ ⲉⲧⲣⲉⲕⲉⲓ ϩⲱⲱⲕ ⲉⲡⲉⲓⲙⲁ ϩⲱⲥⲧⲉ ⲉⲧⲣⲉⲩⲕⲣⲓⲛⲉ ⲙⲙⲟⲕ ϩⲱⲱⲕ . ⲉⲩⲧⲱⲛ
ⲛⲉⲕϣⲁϫⲉ ⲉⲧⲉⲕϫⲱ ⲙⲙⲟⲟⲩ ϫⲉⲉⲓⲟⲩⲉϣ ⲉⲧⲟⲩϫⲉⲧⲁⲯⲩⲭⲏ . ⲁϥϣⲓⲡⲉ ⲇⲉ ⲉϫⲛⲛⲉⲛⲧⲁϥⲥⲟⲧⲙⲟⲩ ⲁϥⲁϩⲉⲣⲁⲧϥ
ⲉϥⲟⲕⲙ . ⲉⲙⲛⲧϥ ⲗⲁⲁⲩ ⲛⲁⲡⲟⲗⲟⲅⲓⲁ ⲉϫⲱ ⲛⲁⲥ . ⲕⲁⲧⲁⲟⲩⲟⲓⲕⲟⲛⲟⲙⲓⲁ ⲇⲉ ⲛⲧⲉⲡⲛⲟⲩⲧⲉ ⲡⲙⲁⲓⲣⲱⲙⲉ ..
ϣⲱⲡⲉ ⲉⲧⲣⲉϥⲗⲟϭ ⲙⲡϣⲱⲛⲉ ⲙⲛⲛⲥⲁⲉⲧⲣⲉϥⲛⲁⲩ ..... ⲛⲟⲓ ϩⲙⲡⲉϥ .... ⲛⲧⲁⲡⲉⲓϭⲙϣⲓⲛⲉ ϣⲱⲡⲉ ⲛ ..
ⲉⲃⲟⲗ ϩⲓⲧⲙⲡⲛⲟⲩⲧⲉ . ⲁϥⲟⲧⲡϥ ϭⲉ ⲉϩⲟⲩⲛ ⲙⲁⲩⲁⲁϥ . ⲙⲛⲛⲥⲱⲥ ⲁϥϩⲙⲟⲟⲥ ⲉϩⲣⲁⲓ ⲉϥⲫⲣⲟⲛⲧⲓⲍⲉ
ⲉⲡⲉϥⲟⲩϫⲁⲓ . ⲁⲩⲱ ⲉϥⲣⲓⲙⲉ ⲉϫⲛⲛⲉⲛⲧⲁϥⲁⲁⲩ ϩⲛⲟⲩⲙⲛⲧⲁⲙⲉⲗⲏⲥ ⲛϣⲟⲣⲡ . ⲁⲩⲧⲱⲃⲥ ϣⲱⲡⲉ ⲛⲁϥ
ⲛⲧⲉⲓϭⲟⲧ . ϩⲱⲥⲧⲉ ⲉⲧⲣⲉⲟⲩⲙⲏⲏϣⲉ ⲡⲁⲣⲁⲕⲁⲗⲉⲓ ⲙⲙⲟϥ ⲉⲧⲣⲉϥϯⲙⲧⲟⲛ ⲛⲁϥ ⲛⲟⲩⲕⲟⲩⲓ ϫⲉⲛⲛⲉϥϣⲱϭⲉ
ϩⲓⲧⲙⲡⲁϣⲁⲓ ⲙⲡⲣⲓⲙⲉ . ⲛⲧⲟϥ ⲇⲉ ⲙⲡⲉϥⲟⲩⲱϣ ⲉⲥⲗⲥⲱⲗϥ ⲉϥϫⲱ ⲙⲙⲟⲥ . ϫⲉⲉϣϫⲉ ⲙⲡⲓϣϭⲙϭⲟⲙ ⲉⲧⲱⲟⲩⲛ
ϩⲁⲡⲛⲟϭⲛⲉϭ ⲛⲧⲁⲙⲁⲁⲩ . ⲛⲁϣ ⲛϩⲉ ⲉⲓⲛⲁϣⲧⲱⲟⲩⲛ ϩⲁⲡϣⲓⲡⲉ ⲙⲡⲉϩⲟⲟⲩ ⲛⲧⲉⲕⲣⲓⲥⲓⲥ ϩⲓⲧϩⲏ
ⲙⲡⲉⲭⲣⲓⲥⲧⲟⲥ ⲙⲛⲛⲉϥⲁⲅⲅⲉⲗⲟⲥ ⲧⲏⲣⲟⲩ . 

ⲁϥϫⲟⲟⲥ ⲛϭⲓⲟⲩϩⲗⲗⲟ ϫⲉⲉⲛⲉϣⲁⲣⲉⲛⲉⲯⲩⲭⲟⲟⲩⲉ ⲛⲛⲣⲱⲙⲉ ⲉϣⲉⲓ ⲉⲃⲟⲗ ⲡⲉ ϩⲛⲧϩⲟⲧⲉ ⲙⲛⲛⲥⲁⲧⲁⲛⲁⲥⲧⲁⲥⲓⲥ
ϩⲛⲧⲡⲁⲣⲟⲩⲥⲓⲁ ⲙⲡⲛⲟⲩⲧⲉ ⲛⲉⲣⲉⲡⲕⲟⲥⲙⲟⲥ ⲡⲉ ⲛⲁⲙⲟⲩ ⲛⲛⲉϩϣⲗϥ . ϩⲓⲥⲧⲱⲧ . . ⲟⲩ ⲅⲁⲣ ⲡⲉ ⲛⲁⲩ
ⲉⲙⲡⲏⲩⲉ ⲉⲩⲛⲁⲡⲱϩ . ⲁⲩⲱ ⲡⲛⲟⲩⲧⲉ ⲉϥⲟⲩⲱⲛϩ ⲙⲙⲟϥ ⲉⲃⲟⲗ ϩⲛⲟⲩⲟⲣⲅⲏ . ⲙⲛⲟⲩⲁⲡⲉⲓⲗⲏ ..... ⲙⲏⲏϣⲉ
ⲛⲧⲁⲅⲙⲁ ⲛⲁⲅⲅⲉⲗⲟⲥ ⲉⲙⲛⲏⲡ ..... ⲉⲧⲣⲉⲧⲙⲛⲧⲣⲱⲙⲉ ⲧⲏⲣⲥ ⲛⲁⲩ ⲉⲛⲁⲓϩⲓⲟⲩⲥⲟⲡ ⲉⲧⲃⲉⲡⲁⲓ ϣϣⲉ ⲉⲣⲟⲛ
ⲉⲙⲉⲉⲩⲉ ⲛⲧⲉⲓϩⲉ ϩⲱⲥ ⲉⲛⲛⲁϯⲗⲟⲅⲟⲥ ⲙⲡⲛⲟⲩⲧⲉ ⲙⲙⲏⲛⲉ . ϫⲉⲉⲩⲛⲁϣⲁⲧⲛ ϩⲁⲛⲉⲛⲧⲁⲛⲁⲁⲩ ϩⲛⲧⲉⲛϭⲓⲛⲱⲛⲁϩ
. 

ⲁⲟⲩⲥⲟⲛ ϫⲛⲉⲟⲩϩⲗⲗⲟ ϫⲉⲡⲁⲉⲓⲱⲧ ⲉⲧⲃⲉⲟⲩ ⲁⲛⲟⲕ ⲡⲁϩⲏⲧ ⲛⲁϣⲧ ⲛϥⲣϩⲟⲧⲉ ⲁⲛ ⲛϩⲏⲧϥ ⲙⲡⲛⲟⲩⲧⲉ .
ⲡⲉϫⲉⲡϩⲗⲗⲟ ⲛⲁϥ ϫⲉϯⲙⲉⲉⲩⲉ ϫⲉⲉⲣϣⲁⲛⲡⲣⲱⲙⲉ ⲁⲙⲁϩⲧⲉ ⲙⲡⲉϫⲡⲓⲟ ϩⲙⲡⲉϥϩⲏⲧ ϥⲛⲁϫⲡⲟ ⲛⲁϥ ⲛⲧϩⲟⲧⲉ
ⲙⲡⲛⲟⲩⲧⲉ . ⲡⲉϫⲉⲡⲥⲟⲛ ⲛⲁϥ ϫⲉⲟⲩ ⲡⲉ ⲡⲉϫⲡⲓⲟ . ⲡⲉϫⲉⲡϩⲗⲗⲟ ϫⲉⲕⲁⲁⲥ ⲉⲣⲉⲡⲣⲱⲙⲉ ⲛⲁϫⲡⲓⲉⲧⲉϥⲯⲩⲭⲏ
ϩⲛϩⲱⲃ ⲛⲓⲙ ⲉϥϫⲱ ⲙⲙⲟⲥ ⲛⲁⲥ . ϫⲉⲁⲣⲓⲡⲙⲉⲉⲩⲉ ϫⲉϩⲁⲡⲥ ⲉⲣⲟⲛ ⲡⲉ ⲉⲧⲣⲉⲛⲁⲡⲁⲛⲧⲁ ⲉⲡⲛⲟⲩⲧⲉ .
ⲛϥϫⲟⲟⲥ ⲟⲛ ϫⲉⲁϩⲣⲟⲓ ⲁⲛⲟⲕ ⲙⲛⲣⲱⲙⲉ . ⲉⲣϣⲁⲛⲟⲩⲁ ⲇⲉ ⲙⲟⲩⲛ ⲉⲃⲟⲗ ϩⲛⲛⲁⲓ ⲥⲛⲏⲩ ⲛⲁϥ ⲛϭⲓⲧϩⲟⲧⲉ
ⲙⲡⲛⲟⲩⲧⲉ . 

ⲁϥϫⲟⲟⲥ ⲛϭⲓⲁⲡⲁ ⲡⲟⲓⲙⲏⲛ . ϫⲉⲁⲟⲩⲥⲟⲛ ϫⲟⲟⲥ ⲛⲁⲡⲁ ⲡⲁⲏⲥⲉ . ϫⲉⲉⲓⲛⲁⲣⲟⲩ ⲙⲡⲁϩⲏⲧ ⲉϥⲛⲁϣⲧ .
ⲛϯⲣϩⲟⲧⲉ ⲁⲛ ⲛϩⲏⲧϥ ⲙⲡⲛⲟⲩⲧⲉ . ⲡⲉϫⲁϥ ⲛⲁϥ ϫⲉⲃⲱⲕ ⲛⲅⲧⲟϭⲕ ⲉⲩⲥⲟⲛ ⲉϥⲣϩⲟⲧⲉ ⲛϩⲏⲧϥ ⲙⲡⲛⲟⲩⲧⲉ
ⲁⲩⲱ ⲉⲃⲟⲗ ϩⲛⲧⲙⲛⲧⲣⲉϥⲣϩⲟⲧⲉ ⲙⲡⲉⲧⲙⲙⲁⲩ ⲕⲛⲁⲣϩⲟⲧⲉ ϩⲱⲱⲕ ⲛϩⲏⲧϥ ⲙⲡⲛⲟⲩⲧⲉ . 

ⲁⲟⲩⲁ ϫⲛⲉⲟⲩϩⲗⲗⲟ ϫⲉⲉⲧⲃⲉⲟⲩ ⲉⲓϩⲙⲟⲟⲥ ϩⲙⲡⲁⲙⲁⲛϣⲱⲱⲡⲉ ⲡⲁϩⲏⲧ ⲕⲱⲧⲉ ⲥⲁⲥⲁ ⲛⲓⲙ . ⲁϥⲟⲩⲱϣⲃ ⲛⲁϥ
ⲛϭⲓⲡϩⲗⲗⲟ ϫⲉⲉⲃⲟⲗ ϫⲉⲥⲉϣⲱⲛⲉ ⲛϭⲓⲛⲉⲕⲉⲥⲑⲏⲧⲏⲣⲓⲟⲛ ⲉⲧϩⲓⲃⲟⲗ , ⲧϭⲓⲛⲛⲁⲩ , ⲧϭⲓⲛⲥⲱⲧⲙ ,
ⲧϭⲓⲛϣⲱⲗⲙ , ⲧϭⲓⲛϣⲁϫⲉ . ⲛⲁⲓ ϭⲉ ⲉϣⲱⲡⲉ ⲉⲕϣⲁⲛϫⲡⲟ ⲛⲧⲉⲩⲉⲛⲉⲣⲅⲉⲓⲁ ϩⲛⲟⲩⲙⲛⲧⲕⲁⲑⲁⲣⲟⲥ ϣⲁⲣⲉ
ⲛⲕⲉⲉⲥⲑⲏⲧⲏⲣⲓⲟⲛ ⲉⲧϩⲓϩⲟⲩⲛ ϣⲱⲡⲉ ϩⲛⲟⲩⲥϭⲣⲁϩⲧ , ⲙⲛⲟⲩⲟⲩϫⲁⲓ . 

ⲁⲟⲩⲁ ⲟⲛ ϫⲛⲉⲟⲩϩⲗⲗⲟ ϫⲉⲉⲧⲃⲉⲟⲩ ϯϩⲙⲟⲟⲥ ϩⲙⲡⲁⲙⲁ ⲛϣⲱⲡⲉ ϯϩⲗⲡⲗⲱⲡ ·ⲻ ⲁϥⲟⲩⲱϣⲃ ⲛⲁϥ ϫⲉⲉⲃⲟⲗ
ϫⲉⲙⲡⲁⲧⲕⲉⲓⲱⲣϩ ⲙⲡⲙⲧⲟⲛ ⲉⲧⲛϩⲉⲗⲡⲓⲍⲉ ⲉⲣⲟϥ · ⲟⲩⲇⲉ ⲧⲕⲟⲗⲁⲥⲓⲥ ⲉⲧⲛⲁϣⲱⲡⲉ · ⲉⲛⲉⲁⲕⲉⲓⲉⲣϩ ⲛⲁⲓ
ϩⲛⲟⲩⲱⲣϫ ·ⲻ ⲁⲩⲱ ⲛⲧⲉⲡⲉⲕⲙⲁ ⲛϣⲱⲱⲡⲉ ⲙⲟⲩϩ ⲛⲃⲛⲧ ⲉⲣⲟⲕ ϣⲁⲛⲧⲟⲩⲡⲱϩ ⲉϩⲣⲁⲓ ⲉⲡⲉⲕⲙⲟⲧⲉ ⲛⲉⲕⲛⲁϭⲱ
ⲉϩⲣⲁⲓ ⲛϩⲏⲧⲟⲩ ⲡⲉ ⲛⲅϥⲓ ϩⲁⲣⲟⲟⲩ ⲛⲅⲧⲙϩⲗⲟⲡⲗⲡ · 

ⲁⲩⲥⲟⲛ ⲕⲓⲙ ϩⲙⲡⲉϥϭⲱⲛⲧ ⲉϩⲟⲩⲛ ⲉⲟⲩⲁ ⲁϥⲁϩⲉⲣⲁⲧϥ ⲉⲡⲉϣⲗⲏⲗ ⲁϥⲁⲓⲧⲉⲓ ⲉϫⲓⲛⲟⲩⲙⲛⲧϩⲁⲣϣϩⲏⲧ ⲉϫⲙ
ⲡⲉϥⲥⲟⲛ , ⲁⲩⲱ ⲉⲡⲁⲣⲁⲅⲉ ⲙⲡⲡⲉⲓⲣⲁⲥⲙⲟⲥ ⲁϫⲙⲡⲱⲗϩ . ⲁⲩⲱ ⲛⲧⲉⲩⲛⲟⲩ ⲁϥⲛⲁⲩ ⲉⲩⲕⲁⲡⲛⲟⲥ ⲉϥⲛⲏⲩ ⲉⲃⲟⲗ
ϩⲛⲧⲉϥⲧⲁⲡⲣⲟ . ⲛⲧⲉⲣⲉⲡⲁⲓ ⲇⲉ ϣⲱⲡⲉ ⲁϥⲗⲟ ⲉϥϭⲟⲛⲧ . 

ⲁϥⲃⲱⲕ ⲛⲟⲩⲟⲉⲓϣ ⲛϭⲓⲡⲉⲡⲣⲉⲥⲃⲩⲧⲉⲣⲟⲥ ⲛϣⲓⲏⲧ ϣⲁⲡⲁⲣⲭⲏⲉⲡⲓⲥⲕⲟⲡⲟⲥ ⲛⲣⲁⲕⲟⲧⲉ . ⲁⲩⲱ ⲛⲧⲉⲣⲉϥⲕⲧⲟϥ
ⲉϣⲓⲏⲧ , ⲁⲩϫⲛⲟⲩϥ ⲛϭⲓⲛⲉⲥⲛⲏⲩ ϫⲉⲉⲣⲉⲧⲡⲟⲗⲓⲥⲣⲟⲩ . ⲛⲧⲟϥ ⲇⲉ ⲡⲉϫⲁϥ ⲛⲁⲩ ϫⲉⲫⲩⲥⲓ ⲛⲁⲥⲛⲏⲩ ⲁⲛⲟⲕ
ⲙⲡⲓⲛⲁⲩ ⲉⲡϩⲟ ⲛⲗⲁⲁⲩ ⲛⲣⲱⲙⲉ ⲛⲥⲁⲡⲁⲣⲭⲏⲉⲡⲓⲥⲕⲟⲡⲟⲥ ⲙⲁⲩⲁⲁϥ ⲛⲧⲟⲟⲩ ⲇⲉ ⲛⲧⲉⲣⲟⲩⲥⲱⲧⲙ ⲁⲩⲧⲁϫⲣⲟ
ⲉⲧⲃⲉⲡϣⲁϫⲉ , ϫⲉⲉⲩⲉϩⲁⲣⲉϩ ⲉⲣⲟⲟⲩ ϩⲁⲃⲟⲗ ϩⲁⲡϫⲓϩⲣⲁϥ ⲛⲛⲃⲁⲗ . 

ⲁϥⲃⲱⲕ ⲛⲟⲩⲟⲉⲓϣ ⲉϣⲓⲏⲧ ⲛϭⲓⲡⲙⲁⲕⲁⲣⲓⲟⲥ ⲁⲡⲁ ⲑⲉⲱⲫⲓⲗⲟⲥ ⲡⲁⲣⲭⲏⲉⲡⲓⲥⲕⲟⲡⲟⲥ · ⲁⲩⲥⲱⲟⲩϩ ⲇⲉ
ⲛϭⲓⲛⲉⲥⲛⲏⲩ ⲁⲩϫⲟⲟⲥ ⲛⲁⲡⲁ ⲡⲁⲙⲃⲱ ϫⲉⲧⲁⲟⲩⲉ ⲟⲩϣⲁϫⲉ ⲛⲟⲩⲱⲧ ⲉⲡⲡⲁⲡⲁⲥ ⲧⲁⲣⲉϥϯϩⲏⲩ · ⲡⲉϫⲁϥ ⲛⲁⲩ
ⲛϭⲓⲡϩⲗⲗⲟ ϫⲉⲉϣⲱⲡⲉ ⲙⲉϥϯϩⲏⲩ ⲉⲡⲉⲛⲕⲁⲣⲱϥ · ⲉⲓⲉ ⲉⲛϣⲁⲛϣⲁϫⲉ ⲟⲛ ⲛϥⲛⲁϯϩⲏⲩ ⲁⲛ · 

ⲛⲁⲓ ⲁϥϫⲟⲟⲩ ⲛϭⲓⲁⲡⲁ ϫⲓϫⲱⲓ · ⲟⲩⲁ ⲇⲉ ⲉⲃⲟⲗ ⲛϩⲏⲧⲛ ⲡⲁⲣⲁⲕⲁⲗⲉⲓ ⲙⲙⲟϥ ϫⲉⲁⲣⲓⲧⲁⲅⲁⲡⲏ ⲁϫⲓⲟⲩϣⲁϫⲉ
ⲉⲣⲟⲛ ϩⲱⲱⲕ · ⲡⲉϫⲁϥ ϫⲉⲧⲙⲛⲧⲁⲧⲟⲡⲕ ϩⲛⲟⲩⲥⲟⲟⲩⲛ · ϥⲛⲁϫⲱⲕ ⲉⲃⲟⲗ ⲛⲧⲉⲅⲣⲁⲫⲏ ⲧⲏⲣⲥ · ⲡⲉϫⲉⲕⲉⲟⲩⲁ
ⲇⲉ ⲛⲁϥ ⲛϩⲏⲧⲛ · ϫⲉⲟⲩ ⲧⲉ ⲧⲙⲛⲧϣⲙⲙⲟ ⲡⲁⲉⲓⲱⲧ · ⲡⲉϫⲁϥ ϫⲉⲡⲕⲁⲣⲱϥ ⲡⲉ ⲁⲩⲱ ⲁϫⲓⲥ ϩⲙⲙⲁ ⲛⲓⲙ
ⲉⲧⲕⲛⲁⲃⲱⲕ ⲉⲣⲟⲟⲩ · ϫⲉⲙⲛⲧⲁⲓϩⲱⲃ · ⲧⲁⲓ ⲧⲉ ⲧⲙⲛⲧϣⲙⲙⲟ · ⲻ 

ⲁϥⲃⲱⲕ ⲛϭⲓⲟⲩⲥⲟⲛ ϣⲁⲁⲡⲁ ϫⲓϫⲱⲓ ⲉⲡⲧⲟⲟⲩ ⲛⲁⲡⲁ ⲁⲛⲧⲱⲛⲓⲟⲥ ⲁⲩⲱ ⲟⲩϣⲁϫⲉ ⲁⲩϫⲟⲟϥ ⲛⲁⲡⲁ ϫⲓϫⲱⲓ
ϫⲉⲧⲉⲛⲟⲩ ⲙⲡⲁⲧⲉⲕⲡⲱϩ ⲉⲡϣⲓ ⲛⲁⲡⲁ ⲁⲛⲧⲱⲛⲓⲟⲥ ⲁⲡⲁ · · ⲡⲉϫⲁϥ ⲛⲁⲩ ϫⲉⲉⲃⲟⲗ ⲧⲱⲛ · ⲉⲛⲉⲟⲩⲛⲧⲁⲓ
ⲙⲙⲁⲩ ⲛⲟⲩⲙⲉⲉⲩⲉ ⲛⲟⲩⲱⲧ ⲛⲧⲉⲁⲡⲁ ⲁⲛⲧⲱⲛⲓⲟⲥ ⲛⲉⲓⲛⲁϣⲱⲡⲉ ⲛⲕⲱϩⲧ ⲧⲏⲣⲧ · ⲡⲗⲏⲛ ⲁⲓⲛⲁⲩ ⲉⲩⲣⲱⲙⲉ
ⲉⲩⲛϭⲟⲙ ⲙⲙⲟϥ ⲉⲧⲱⲟⲩⲛ ϩⲁⲡⲉϥⲙⲉⲉⲩⲉ ⲙⲁⲩⲁⲁϥ ϩⲛⲟⲩϩⲓⲥⲉ · ⲻ 

ⲁϥϫⲛⲟⲩϥ ⲇⲉ ⲟⲛ ⲛϭⲓⲡⲥⲟⲛ · ϫⲉⲁⲣⲁ ⲡⲥⲁⲧⲁⲛⲁⲥ ϯϩⲓⲥⲉ ⲛⲛⲁⲣⲭⲉⲟⲥ ⲟⲛ ⲛⲧⲉⲓϩⲉ - ⲡⲉϫⲁϥ ⲇⲉ ⲛⲁϥ
ⲛϭⲓⲁⲡⲁ ϫⲓϫⲱⲓ · ϫⲉϥϯϩⲓⲥⲉ ⲛϩⲟⲩⲟ ⲧⲉⲛⲟⲩ ⲉⲃⲟⲗ ϫⲉⲁⲡⲉϥⲟⲩⲟⲉⲓϣ ϩⲱⲛ ⲉϩⲟⲩⲛ ⲉⲧⲃⲉⲡⲁⲓ ϥϣⲧⲣⲧⲱⲣ

ⲁϩⲉⲛⲕⲟⲟⲩⲉ ⲃⲱⲕ ϣⲁⲣⲟϥ ⲉⲧⲣⲉⲩⲥⲱⲧⲙ ⲉⲩϣⲁϫⲉ ⲉⲃⲟⲗ ϩⲓⲧⲟⲟⲧϥ · ⲁⲩⲱ ⲙⲡϥϫⲉⲗⲁⲁⲩ ⲛⲁⲩ · ⲁⲗⲗⲁ
ⲛⲉϥϫⲱ ⲙⲙⲟⲥ ϫⲉⲕⲱ ⲛⲁⲓ ⲉⲃⲟⲗ ⲻ ⲛⲧⲉⲣⲟⲩⲛⲁⲩ ⲇⲉ ⲉⲛⲉϥⲃⲓⲣ · ⲡⲉϫⲁⲩ ⲛⲁϥⲣⲁϩⲁⲙ ⲡⲉϥⲙⲁⲑⲏⲧⲏⲥ ·
ϫⲉⲉⲧⲉⲧⲛⲣⲟⲩ ⲛⲛⲉⲓⲃⲓⲣ · ⲡⲉϫⲁϥ ϫⲉϣⲁⲛϫⲟⲟⲩ ⲉⲃⲟⲗ ⲉⲡⲉⲓⲥⲁ ⲙⲛⲡⲁⲓ · ⲁϥⲥⲱⲧⲙ ⲇⲉ ⲛϭⲓⲡϩⲗⲗⲟ
ⲡⲉϫⲁϥ ϫⲉⲡⲉⲕϫⲓϫⲱⲓ ⲉϥⲟⲩⲱⲙ ⲉⲡⲉⲓⲥⲁ ⲙⲛⲡⲁⲓ ⲛⲧⲟⲟⲩ ⲇⲉ ⲁⲩⲥⲱⲧⲙ ⲁⲩϯϩⲏⲩ ⲙⲙⲁⲧⲉ · ⲁⲩⲱ ⲁⲩⲃⲱⲕ
ϩⲛⲟⲩⲣⲁϣⲉ · ⲉⲁⲩϫⲓⲕⲱⲧ ϩⲙⲡⲉϥⲑⲃⲃⲓⲟ · ⲻ 

ⲁⲩⲥⲟⲛ ϫⲛⲉⲁⲡⲁ ϫⲓϫⲱⲓ ϫⲉϯⲛⲁⲩ ⲉⲣⲟⲓ ⲙⲁⲩⲁⲁⲧ . ϫⲉⲡⲁⲙⲉⲉⲩⲉ ϭⲉⲉⲧ ϩⲙⲡⲛⲟⲩⲧⲉ ⲡⲉϫⲉⲡϩⲗⲗⲟ ⲛⲁϥ
ϫⲉⲟⲩⲛⲟϭ ⲛϩⲱⲃ ⲁⲛ ⲡⲉ ⲉⲧⲣⲉⲡⲉⲕⲙⲉⲉⲩⲉ ϭⲱ ϩⲙⲡⲛⲟⲩⲧⲉ . ⲟⲩ ⲛⲟϭ ⲇⲉ ⲛⲧⲟϥ ⲡⲉ ⲉⲧⲣⲉⲕⲛⲁⲩ ⲉⲣⲟⲕ
ⲙⲁⲩⲁⲁⲕ ϫⲉⲕⲙⲡⲉⲥⲏⲧ ⲛⲍⲱⲛⲧ ⲛⲓⲙ . ⲡⲁⲓ ⲅⲁⲣ ϥϫⲓⲙⲟⲉⲓⲧ ϩⲏⲧϥ ⲛⲧⲕⲉⲙⲛⲧⲣⲉϥϣⲡϩⲓⲥⲉ ⲙⲡⲥⲱⲙⲁ . ⲛⲁⲓ
ⲛⲉ ⲛⲉϩⲃⲏⲩⲉ ⲙⲡⲉⲑⲃⲃⲓⲟ ⲛϩⲏⲧ . 

ⲁⲥϫⲟⲟⲥ ⲛϭⲓⲧⲙⲁⲕⲁⲣⲓⲁ ⲥⲩⲅⲕⲗⲏⲧⲓⲕⲏ ϫⲉⲛⲧϩⲉ ⲉⲧⲉⲙⲛϭⲟⲙ ⲛϫⲟⲓ ⲉⲧⲁϩⲟⲉⲣⲁⲧϥ ⲁϫⲛⲉⲓϥⲧ . ⲧⲁⲓ ⲧⲉ
ⲧϩⲉ ⲟⲩⲁⲧϭⲟⲙ ⲡⲉ ⲟⲩϫⲁⲓ ⲭⲱⲣⲓⲥⲡⲉⲑⲃⲃⲓⲟ ⲛϩⲏⲧ . 

ⲁϥϫⲟⲟⲥ ⲛϭⲓⲁⲡⲁ ϩⲩⲡⲏⲣⲉⲭⲓⲟⲥ . ϫⲉⲟⲩϣⲏⲛ ⲛⲱⲛϩ ⲉϥⲡⲏⲧ ⲉⲡϫⲓⲥⲉ ⲡⲉ ⲡⲉⲑⲃⲃⲓⲟ ⲛϩⲏⲧ 

ⲁϥϫⲟⲟⲥ ⲟⲛ ϫⲉⲧⲛⲧⲱⲛⲅ ⲉⲡⲧⲉⲗⲱⲛⲏⲥ . ϫⲉⲛⲛⲉⲩⲧϭⲁⲓⲟⲕ ⲙⲛⲡⲉⲫⲁⲣⲓⲥⲥⲁⲓⲟⲥ . ⲥⲱⲧⲡ ⲛⲁⲕ ⲟⲛ
ⲛⲧⲙⲛⲧⲣⲙⲣⲁϣ ⲙⲙⲱⲩⲥⲏⲥ . ϫⲉⲕⲁⲥ ⲉⲕⲛⲁⲡⲱⲱⲛⲉ ⲙⲡⲉⲕϩⲏⲧ ⲛⲧϩⲉ ⲛⲧⲡⲉⲧⲣⲁ . ⲉϩⲉⲛⲡⲏⲅⲏ ⲙⲙⲟⲟⲩ . 

ⲁϥϫⲟⲟⲥ ⲛϭⲓⲁⲡⲁ ϩⲱⲣⲥⲓⲏⲥⲓ . ϫⲉⲟⲩⲧⲱⲱⲃⲉ ⲛⲟⲙⲉ ⲉⲩϣⲁⲛⲛⲟϫⲥ ⲉⲩⲥⲛⲧⲉ ϩⲁⲧⲙⲡⲓⲉⲣⲟ .
ⲛⲥⲛⲁϩⲩⲡⲟⲙⲓⲛⲉ ⲁⲛ ⲛⲟⲩϩⲟⲟⲩ ⲛⲟⲩⲱⲧ . ⲧⲉⲧⲉⲣⲡⲟⲥⲉ ⲇⲉ ϣⲁⲥⲙⲟⲩⲛ ⲉⲃⲟⲗ ⲛⲧϩⲉ ⲙⲡⲱⲛⲉ . ⲧⲁⲓ ⲧⲉ
ⲧϩⲉ ⲙⲡⲣⲱⲙⲉ ⲉⲟⲩⲛⲧⲁϥ ⲙⲙⲁⲩ ⲙⲡⲉϥⲙⲉⲉⲩⲉ ⲙⲙⲛⲧⲕⲱⲥⲙⲓⲕⲟⲛ . ⲛϥⲡⲟⲥⲉ ⲁⲛ ϩⲛⲧϩⲟⲧⲉ ⲙⲡⲛⲟⲩⲧⲉ .
ⲉϥϣⲁⲛⲉⲓ ⲉϩⲣⲁⲓ ⲉⲩⲙⲛⲧⲛⲟϭ ϣⲁϥⲃⲱⲗ ⲉⲃⲟⲗ . ϩⲁϩ ⲅⲁⲣ ⲛⲉ ⲙⲡⲉⲓⲣⲁⲥⲙⲟⲥ ⲛⲛⲁⲧⲉⲓⲙⲓⲛⲉ ⲙⲁⲗⲓⲥⲧⲁ
ⲉⲩϣⲟⲟⲡ ϩⲛⲧⲙⲏⲧⲉ ⲛⲛⲣⲱⲙⲉ . ⲛⲁⲛⲟⲩⲥ ⲇⲉ ⲉⲧⲣⲉⲡⲣⲱⲙⲉ ⲥⲟⲩⲛⲡⲉϥϣⲓ ⲙⲙⲓⲛⲙⲙⲟϥ . ⲉⲧⲣⲉϥⲡⲱⲧ ⲇⲉ
ⲉⲃⲟⲗ ⲙⲡⲉϩⲣⲟϣ ⲛⲧⲙⲛⲧⲛⲟϭ ⲛⲉⲧⲧⲁϫⲣⲏⲩ ⲇⲉ ϩⲓⲧⲛⲧⲡⲓⲥⲧⲓⲥ ϩⲉⲛⲁⲧⲕⲓⲙ ⲉⲣⲟⲟⲩ ⲛⲉ . 

ⲉⲧⲃⲉⲡⲡⲉⲧⲟⲩⲁⲁⲃ ⲇⲉ ⲓⲱⲥⲏⲫ ⲉⲣϣⲁⲛⲟⲩⲁ ⲟⲩⲱϣ ⲉϣⲁϫⲉ ⲉⲣⲟϥ · ϥⲛⲁϫⲟⲟⲥ ϫⲉⲟⲩⲣⲙⲛⲕⲁϩ ⲁⲛ ⲡⲉ ·
ϫⲉⲁⲩⲡⲉⲓⲣⲁⲍⲉ ⲙⲙⲟϥ ϩⲛⲟⲩⲏⲣ ⲙⲡⲉⲓⲣⲁⲥⲙⲟⲥ · ⲁⲩⲱ ϩⲛⲁϣ ϭⲉ ⲛⲭⲱⲣⲁ · ϩⲙⲡⲙⲁ ⲉⲧⲉⲙⲛⲟⲩϣⲥ ⲛⲧⲁϭⲥⲉ
ⲛϩⲏⲧϥ ⲙⲙⲛⲧⲣⲉϥϣⲙϣⲉⲛⲟⲩⲧⲉ · ⲁⲗⲗⲁ ⲛⲉϥϣⲟⲟⲡ ⲛⲙⲙⲁϥ ⲛϭⲓⲡⲛⲟⲩⲧⲉ ⲛⲛⲉϥⲉⲓⲟⲧⲉ · ⲁⲩⲱ ⲁϥⲧⲟⲩϫⲟϥ
ⲉⲃⲟⲗ ϩⲛⲑⲗⲓⲯⲓⲥ ⲛⲓⲙ · ⲁⲩⲱ ⲧⲉⲛⲟⲩ ϥϣⲟⲟⲡ ⲙⲛⲛⲉϥⲉⲓⲟⲧⲉ ϩⲛⲧⲙⲛⲧⲣⲣⲟ ⲛⲙⲡⲏⲩ̣ⲉ ⲁⲛⲟⲛ ϭⲉ ϩⲱⲱⲛ
ⲁⲛⲥⲟⲩⲉⲛ ⲡⲉⲛϣⲓ ⲙⲙⲓⲛⲙⲙⲟⲛ · ⲙⲁⲣⲛⲁⲅⲱⲛⲓⲍⲉ · ⲙⲱⲅⲓⲥ ⲅⲁⲣ ϩⲛⲛⲁⲓ ⲧⲏⲣⲟⲩ ⲛⲧⲛϣϭⲙϭⲟⲙ ⲉⲡⲱⲧ
ⲛⲧⲟⲟⲧⲥ ⲛⲧⲉⲕⲣⲓⲥⲓⲥ ⲙⲡⲛⲟⲩⲧⲉ . 

ⲟⲩϩⲗⲗⲟ ⲇⲉ ⲛⲁⲛⲁⲭⲱⲣⲏⲧⲏⲥ ⲉϥⲥⲟⲣⲙ ϩⲛⲧⲉⲣⲏⲙⲟⲥ · ⲁⲩⲱ ⲡⲉϫⲁϥ ϩⲣⲁⲓ ⲛϩⲏⲧϥ ϫⲉⲁⲓⲕⲁⲧⲟⲣⲑⲟⲩ
ⲛⲧⲁⲣⲉⲧⲏ · ⲁⲩⲱ ⲁϥϣⲗⲏⲗ ⲉⲡⲛⲟⲩⲧⲉ ⲉϥϫⲱ ⲙⲙⲟⲥ · ϫⲉⲟⲩⲡⲉϯϣⲁⲁⲧ ⲙⲙⲟϥ ⲧⲁⲁⲁϥ · ⲁϥⲟⲩⲱϣ ⲇⲉ
ⲛϭⲓⲡⲛⲟⲩⲧⲉ ⲉⲑⲃⲃⲓⲉⲡⲉϥⲙⲉⲉⲩⲉ ⲻ ⲡⲉϫⲁϥ ⲛⲁϥ ϫⲉⲃⲱⲕ ϣⲁⲙⲉϣⲉ ⲛⲓⲙ ⲛⲁⲣⲭⲓⲙⲁⲛⲇⲣⲓⲧⲏⲥ · ⲁⲩⲱ
ⲡⲉⲧⲉϥⲛⲁϫⲟⲟϥ ⲛⲁⲕ ⲁⲣⲓϥ · ⲁⲡⲛⲟⲩⲧⲉ ⲇⲉ ϭⲱⲗⲡ ⲉⲃⲟⲗ ⲙⲡⲓⲁⲣⲭⲓⲙⲁⲛⲇⲣⲓⲧⲏⲥ ⲉϥϫⲱ ⲙⲙⲟⲥ ·
ϫⲉⲉⲓⲥⲙⲉϣⲉ ⲛⲓⲙ ⲁⲛⲁⲭⲱⲣⲏⲧⲏⲥ ⲛⲏⲩ ϣⲁⲣⲟⲕ ϯⲟⲩⲫⲣⲁⲅⲉⲗⲗⲓⲟⲛ ⲛⲁϥ · ⲛⲅⲧⲣⲉϥⲙⲟⲟⲛⲉ ⲛⲛⲣⲓⲣ · ⲻ
ⲁϥⲉⲓ ⲇⲉ ⲛϭⲓⲡϩⲗⲗⲟ ⲁϥⲕⲱⲗϩ ⲉⲡⲣⲟ ⲁⲩⲱ ⲁϥⲃⲱⲕ ⲉϩⲟⲩⲛ ϣⲁⲡⲁⲡⲉ ⲛⲧⲥⲟⲟⲩϩⲥ · ⲁⲩⲁⲥⲡⲁⲍⲉ ⲛⲛⲉⲩⲉⲣⲏⲩ
ⲁⲩϩⲙⲟⲟⲥ ⲻ ⲁⲩⲱ ⲡⲉϫⲁϥ ⲛϭⲓⲡⲁⲛⲁⲭⲱⲣⲏⲧⲏⲥ ϫⲉⲟⲩ ⲡⲉϯⲛⲁⲁⲁϥ ϫⲉⲉⲓⲉⲟⲩϫⲁⲓ · ⲡⲉϫⲁϥ ⲛⲁϥ
ⲛϭⲓⲡⲁⲣⲭⲓⲙⲁⲛⲇⲣⲓⲧⲏⲥ ϫⲉⲡⲉϯⲛⲁϫⲟⲟϥ ⲛⲁⲕ ⲕⲛⲁⲁϥ · ⲛⲧⲟϥ ⲇⲉ ⲡⲉϫⲁϥ ϫⲉⲥⲉ ⲡⲉϫⲁϥ ⲛⲁϥ ϫⲉϥⲓ
ⲛⲧⲉⲓⲙⲁⲥⲧⲓⲅⲝ ⲛⲅⲙⲟⲟⲛⲉ ⲛⲛⲣⲓⲣ ⲻ ⲛⲉⲧⲥⲟⲟⲩⲛ ⲇⲉ ⲙⲙⲟϥ ⲁⲩⲛⲁⲩ ⲉⲣⲟϥ ⲉϥⲙⲟⲟⲛⲉ ⲛⲛⲣⲓⲣ · ⲛⲉⲩϫⲱ
ⲙⲙⲟⲥ ϫⲉⲁⲛⲁⲩ ⲉⲡⲉⲓⲛⲟϭ ⲛⲁⲛⲁⲭⲱⲣⲏⲧⲏⲥ ⲉⲁⲡⲉϥϩⲏⲧ ⲡⲱϣⲥ ⲁⲩⲱ ⲟⲩⲛⲟⲩⲇⲁⲓⲙⲱⲛ ϩⲓⲱⲱϥ · ⲉϥⲙⲟⲟⲛⲉ
ⲛⲉⲛⲣⲓⲣ · ⲻ ⲁϥⲛⲁⲩ ⲇⲉ ⲛϭⲓⲡⲛⲟⲩⲧⲉ ⲉⲡⲉϥⲑⲃⲃⲓⲟ ϫⲉⲁϥϩⲩⲡⲟⲙⲓⲛⲉ ⲛⲧⲉⲓϩⲉ ⲉⲡⲛⲟϭⲛⲉϭ ⲛⲛⲣⲱⲙⲉ ·
ⲁϥϫⲟⲟⲩϥ ⲟⲛ ⲉⲡⲉϥⲙⲁ · · 

ⲟⲩⲣⲱⲙⲉ ⲉϥⲟ ⲛⲇⲁⲓⲙⲱⲛⲓⲟⲛ · ⲁⲩⲱ ⲉϥⲙⲟⲕϩ ⲙⲙⲁⲧⲉ · ⲉϥⲧⲁⲩⲉⲥϩⲃⲏⲏⲧⲉ ⲉⲃⲟⲗ · ⲁϥⲣⲱϩⲧ
ⲛⲟⲩⲙⲟⲛⲁⲭⲟⲥ ⲉⲃⲟⲗ ϩⲛⲛϩⲗⲗⲟ ⲉϩⲟⲩⲛ ⲉⲧⲉϥⲟⲩⲟϭⲉ · ⲡϩⲗⲗⲟ ⲇⲉ ϩⲛⲟⲩϭⲉⲡⲏ ⲁϥⲕⲧⲟ ⲉⲣⲟϥ ⲛⲧⲕⲉⲟⲩⲉⲓ
· ⲡⲇⲁⲓⲙⲱⲛ ⲇⲉ ⲙⲡⲉϥⲧⲱⲟⲩⲛ ϩⲁⲡϫⲟϥϫϥ ⲙⲡⲉⲑⲃⲃⲓⲟ ⲁϥⲉⲓ ⲉⲃⲟⲗ ϩⲓⲱⲱϥ · ⲻ · 

ⲁϥϫⲟⲟⲥ ⲛϭⲓⲟⲩϩⲗⲗⲟ ϫⲉⲉϣⲱⲡⲉ ⲟⲩⲙⲉⲉⲩⲉ ⲡⲉ ⲉϥϫⲟⲥⲉ ⲙⲙⲛⲧϫⲁⲥⲓϩⲏⲧ · ⲛϥⲉⲓ ⲛⲁⲕ ⲉϩⲟⲩⲛ ϩⲟⲧϩⲧ
ϩⲛⲛⲉⲕⲙⲉⲉⲩⲉ ϫⲉⲉⲛⲉⲁⲕϩⲁⲣⲉϩ ⲉⲛⲉⲛⲧⲟⲗⲏ · ⲉϣⲱⲡⲉ ⲁⲕⲙⲉⲣⲉⲛⲉⲕϫⲁϫⲉ ⲉϣⲱⲡⲉ ⲁⲕⲣⲁϣⲉ ϩⲓϫⲙⲡⲉⲟⲟⲩ
ⲛⲛⲉⲕϫⲁϫⲉ ⲁⲩⲱ ⲁⲕⲗⲩⲡⲉⲓ ⲉϫⲙⲡⲉⲩϣⲱⲱⲧ ⲉϣⲱⲡⲉ ⲕⲟ ⲛⲁϩⲣⲁⲕ ⲙⲁⲩⲁⲁⲕ ⲛⲟⲩϩⲙϩⲁⲗ ⲛⲁⲧϣⲁⲩ ⲁⲩⲱ
ⲛⲣⲉϥⲣⲛⲟⲃⲉ ⲙⲡⲁⲣⲁⲟⲩⲟⲛ ⲛⲓⲙ ⲁⲩⲱ ϩⲛⲛⲁⲓ ⲛⲅⲧⲙⲙⲉⲉⲩⲉ ⲉⲩⲙⲛⲧⲛⲟϭ ϩⲱⲥ ⲉⲁⲕⲕⲁⲧⲟⲣⲑⲟⲩ ⲛϩⲱⲃ ⲛⲓⲙ ·
ⲉⲕⲥⲟⲟⲩⲛ ϫⲉⲡⲉⲓⲙⲉⲉⲩⲉ ϣⲁϥⲃⲗϩⲱⲃ ⲛⲓⲙ ⲉⲃⲟⲗ · 

ⲁϥϫⲟⲟⲥ ⲛϭⲓⲟⲩϩⲗⲗⲟ ϫⲉⲙⲡⲣⲕⲁⲡⲉⲕϩⲏⲧ ⲉϣⲁϫⲉ ⲛⲥⲁⲡⲉⲕⲥⲟⲛ · ⲉⲕϫⲱ ⲙⲙⲟⲥ ϫⲉϩⲱⲥ ϯⲛⲏⲫⲉ ⲉϩⲟⲩⲉ
ⲉⲣⲟϥ · ⲁⲩⲱ ⲟⲛ ϫⲉϯⲁⲥⲕⲉⲓ ⲉϩⲟⲩⲉ ⲉⲣⲟϥ · ⲁⲩⲱ ϫⲉϯⲛⲟⲉⲓ ⲡⲁⲣⲁⲣⲟϥ · ⲁⲗⲗⲁ ϩⲩⲡⲟⲧⲁⲥⲥⲉ
ⲙⲡⲉⲡⲛⲉⲩⲙⲁ ⲛⲧⲙⲛⲧϩⲏⲕⲉ ⲉⲧⲃⲉⲡⲉⲭⲣⲓⲥⲧⲟⲥ · ⲛⲅϫⲡⲟ ⲛⲁⲕ ⲛⲧⲁⲅⲁⲡⲏ ⲁϫⲛϩⲩⲡⲟⲕⲣⲓⲛⲉ · ϫⲉⲛⲛⲉⲕⲃⲱⲗ
ⲉⲃⲟⲗ ⲙⲡϣⲟⲩϣⲟⲩ ⲙⲡⲉⲡⲛⲉⲩⲙⲁ ⲉⲧⲉⲩⲛⲧⲁⲕⲥϥ ϥⲥⲏϩ ⲅⲁⲣ ϫⲉⲡⲉⲧⲁϩⲉⲣⲁⲧϥ ⲙⲁⲣⲉϥϭⲱϣⲧ ⲙⲏⲡⲱⲥ ⲛϥϩⲉ ·
ⲛⲅϣⲱⲡⲉ ⲉⲕϫⲟⲕⲣ ϩⲙⲡⲉϩⲙⲟⲩ ⲙⲡⲉⲭⲣⲓⲥⲧⲟⲥ · ⲻ 

ⲁϥϫⲟⲟⲥ ⲛϭⲓⲟⲩϩⲗⲗⲟ · ϫⲉⲡⲉⲧⲟⲩⲧⲁⲓⲟ ⲙⲙⲟϥ ⲡⲁⲣⲁⲡⲉϥⲙⲡϣⲁ · ⲏ ⲉϥϣⲟⲩϣⲟⲩ ⲙⲙⲟϥ ⲉϫⲱϥ ϣⲁϥϯⲟⲥⲉ
ⲧⲱⲛⲟⲩ ⲡⲉⲧⲉⲛⲥⲉϯⲉⲟⲟⲩ ⲛⲁϥ ⲁⲛ ϩⲛⲛⲣⲱⲙⲉ ϣⲁϥϫⲓⲉⲟⲟⲩ ϩⲛⲙⲡⲏⲩⲉ · 

ⲁⲩⲥⲟⲛ ϫⲛⲉⲟⲩϩⲗⲗⲟ ϫⲉⲛⲁⲛⲟⲩϯϩⲁϩ ⲙⲙⲉⲧⲁⲛⲟⲓⲁ · ⲻ ⲡⲉϫⲁϥ ⲛϭⲓⲡϩⲗⲗⲟ ϫⲉⲧⲛⲛⲁⲩ ⲉⲓⲏⲥⲟⲩ ⲡϣⲏⲣⲉ
ⲛⲛⲁⲩⲏ ϫⲉⲉⲧⲓ ⲉϥⲡⲁϩⲧ ⲉϫⲙⲡⲉϥϩⲟ · ⲁⲡⲛⲟⲩⲧⲉ ⲟⲩⲱⲛϩ ⲛⲁϥ ⲉⲃⲟⲗ · ⲻ 

ⲁⲩϫⲛⲉⲟⲩϩⲗⲗⲟ ϫⲉⲉⲧⲃⲉⲟⲩ ⲛⲇⲁⲓⲙⲱⲛ ⲙⲓϣⲉ ⲛⲙⲙⲁⲛ ⲛⲧⲉⲓϩⲉ ⲧⲏⲣⲥ · ⲡⲉϫⲉⲡϩⲗⲗⲟ ϫⲉⲉⲃⲟⲗ ϫⲉⲁⲛⲛⲟⲩϫⲉ
ⲉⲃⲟⲗ ⲛⲛⲉⲛϩⲟⲡⲗⲟⲛ · ⲉⲧⲉⲛⲁⲓ ⲛⲉ ⲡⲥⲱϣ ⲙⲛⲡⲉⲑⲃⲃⲓⲟ ⲙⲛⲡⲧⲙⲕⲁⲗⲁⲁⲩ ⲛⲁⲛ ⲙⲛⲧϩⲩⲡⲟⲙⲟⲛⲏ ⲻ 

ⲁⲩⲥⲟⲛ ϫⲛⲉⲟⲩϩⲗⲗⲟ ϫⲉⲉⲣϣⲁⲛⲟⲩⲥⲟⲛ ⲉⲓⲛⲉ ⲛⲁⲓ ⲉϩⲟⲩⲛ ⲛϩⲉⲛϣⲁϫⲉ ϩⲓⲃⲟⲗ ⲕⲟⲩⲱϣ ⲉⲧⲣⲁϫⲟⲟⲥ ⲛⲁϥ
ⲁⲡⲁ ϫⲉⲙⲡⲣⲛⲧⲟⲩ ⲛⲁⲓ ⲉϩⲟⲩⲛ ⲡⲉϫⲁⲡϩⲗⲗⲟ ⲛⲁϥ ϫⲉⲙⲡⲱⲣ · ⲡⲉϫⲉⲡⲥⲟⲛ ⲛⲁϥ ϫⲉⲉⲧⲃⲉⲟⲩ · ⲡⲉϫⲉⲡϩⲗⲗⲟ
ϫⲉⲉⲧⲃⲉϫⲉⲟⲩⲇⲉ ⲁⲛⲟⲛ ϩⲱⲱⲛ ⲙⲡⲉⲛϣϭⲙϭⲟⲙ ⲉϩⲁⲣⲉϩ ⲉⲡⲁⲓ · ⲙⲏⲡⲟⲧⲉ ⲉⲛϫⲱ ⲙⲙⲟⲥ ⲉⲡⲉⲧϩⲓⲧⲟⲩⲱⲛ
ϫⲉⲙⲡⲣⲣⲡⲁⲓ · ⲛⲧⲛϭⲛⲧⲛ ϩⲱⲱⲛ ⲙⲛⲛⲥⲁⲛⲁⲓ ⲉⲛⲉⲓⲣⲉ ⲙⲙⲟⲥ ⲻ ⲡⲉϫⲉⲡⲥⲟⲛ ⲛⲁϥ ϫⲉⲟⲩ ϭⲉ ⲉⲧⲉϣϣⲉ ⲉⲁⲁϥ
ⲻ ⲡⲉϫⲉⲡϩⲗⲗⲟ ϫⲉⲉⲛⲟⲩⲉϣⲡⲕⲁⲣⲱϥ · ⲡⲉϥⲥⲙⲟⲧ ⲣⲱϣⲉ ⲉⲡⲉⲧϩⲓⲧⲟⲩⲱⲛ 

ⲁⲩϫⲛⲉⲟⲩϩⲗⲗⲟ ϫⲉⲟⲩ ⲡⲉ ⲡⲉⲑⲃⲃⲓⲟ ⲡⲉϫⲁϥ ϫⲉⲉⲣϣⲁⲛⲡⲉⲕⲥⲟⲛⲣⲛⲟⲃⲉ ⲉⲣⲟⲕ ⲡⲉ ⲛⲅⲕⲱ ⲛⲁϥ ⲉⲃⲟⲗ
ⲙⲡⲁⲧⲉϥⲙⲉⲧⲁⲛⲟⲉⲓ ⲻ 

ⲁϥϫⲟⲟⲥ ⲛϭⲓⲟⲩϩⲗⲗⲟ ϫⲉϩⲙⲡⲉⲓⲣⲁⲥⲙⲟⲥ ⲛⲓⲙ ⲙⲡⲣϭⲛⲁⲣⲓⲕⲉ ⲉⲣⲱⲙⲉ · ⲁⲗⲗⲁ ϭⲛⲁⲣⲓⲕⲉ .........
ⲉⲕϫⲱ ⲙⲙⲟⲥ ϫⲉⲉⲣⲉⲛⲁⲓ ϣⲟⲟⲡ ⲙⲙⲟⲓ ⲉⲧⲃⲉⲛⲁⲛⲟⲃⲉ ⲻ 

ⲁϥϫⲟⲟⲥ ⲛϭⲓⲟⲩϩⲗⲗⲟ ϫⲉⲙⲡⲓⲡⲁⲣⲁⲃⲁ ⲛⲧⲁⲧⲁⲝⲓⲥ ⲉⲛⲉϩ · ⲉⲧⲣⲁⲙⲟⲟϣⲉ ⲉⲡϫⲓⲥⲉ ⲙⲙⲟⲓ ⲁⲩⲱ ⲟⲛ ⲉⲩⲉⲓⲛⲉ
ⲙⲙⲟⲓ ⲉⲡⲉⲥⲏⲧ ⲉⲩⲑⲃⲃⲓⲟ ⲙⲡⲓϣⲧⲟⲣⲧⲣ . ⲡⲁⲣⲟⲟⲩϣ ⲧⲏⲣϥ ⲡⲉ ⲉⲧⲣⲁⲧⲱⲃϩ ⲙⲡⲛⲟⲩⲧⲉ ϣⲁⲛⲧⲉϥ.. ⲙⲙⲟⲓ
ⲉⲃⲟⲗ ⲙⲡⲣⲙⲛⲁⲥ . 

ⲁⲩⲥⲟⲛ ϫⲛⲉⲟⲩϩⲗⲗⲟ ϫⲉⲟⲩ ⲡⲉ ⲡⲉⲑⲃⲃⲓⲟ ⲛϩⲏⲧ ⲡⲉϫⲉⲡϩⲗⲗⲟ ⲛⲁϥ ϫⲉⲉⲧⲣⲉⲕⲣⲡⲡⲉⲧⲛⲁⲛⲟⲩϥ ⲡⲉ
ⲛⲛⲉⲧⲣⲡⲉⲑⲟⲟⲩ ⲛⲁⲕ · ⲡⲉϫⲉⲡⲥⲟⲛ ⲛⲁϥ ϫⲉⲉⲣϣⲁⲛⲧⲙⲟⲩⲁ ⲡⲱϩ ⲉⲡⲉⲓϣⲓ ⲟⲩ ⲡⲉⲧⲉⲛⲁⲁⲁϥ · ⲡⲉϫⲉⲡϩⲗⲗⲟ
ϫⲉⲙⲁⲣⲉϥⲥⲱⲧⲡ ⲛⲁϥ ⲙⲡⲕⲁⲣⲱϥ ⲻ 

ⲁⲩⲥⲟⲛ ϫⲛⲉⲟⲩϩⲗⲗⲟ ϫⲉⲁϫⲓⲟⲩϣⲁϫⲉ ⲉⲣⲟⲓ ⲁⲡⲁ ⲛⲟⲩϫⲁⲓ . ⲕⲁⲛ ⲉⲕϣⲁⲛϫⲟⲟϥ ⲛⲧⲛⲧⲙⲁⲙⲁϩⲧⲉ ⲙⲙⲟϥ
ⲉⲃⲟⲗ ϫⲉⲟⲩⲕⲁϩ ⲙⲙⲉⲗϩ ⲡⲉ ⲡⲉⲛⲕⲁϩ 

ⲁⲟⲩⲥⲟ ϫⲛⲉⲟⲩϩⲗⲗⲟ ϫⲉⲟⲩ ⲡⲉ ⲡϩⲱⲃ ⲛⲧⲙⲛⲧϣⲙⲙⲟ .... ⲡⲉϫⲁϥ .....ⲟ... ⲟⲩⲥⲟⲛ ⲉ......ⲙ....
ⲁⲩⲱ ...... ϩⲛ.......... ⲁⲅⲁⲡⲏ ϣⲱⲡⲉ · ⲁⲩⲱ ⲁϥϩⲙⲟⲟⲥ ⲉⲧⲉⲧⲣⲁⲡⲉⲍⲁ ⲉⲟⲩⲱⲙ ⲙⲛⲛⲉⲥⲛⲏⲩ ·
ⲡⲉϫⲁⲩ ⲇⲉ ⲛϭⲓϩⲟⲓⲛⲉ ϫⲉⲛⲓⲙ ⲡⲉ ⲡⲉⲓⲕⲉⲟⲩⲁ · ⲁⲩⲁⲙⲁϩⲧⲉ ⲙⲙⲟϥ ⲁⲩⲧⲟⲩⲛⲟⲥϥ ⲉⲩϫⲱ ⲙⲙⲟⲥ ϫⲉⲧⲱⲟⲩⲛ
ⲛⲅⲃⲱⲕ ⲉⲃⲟⲗ · ⲁϥⲧⲱⲟⲩⲛ ⲇⲉ ⲁϥⲃⲱⲕ · ⲁϩⲉⲛⲕⲟⲟⲩⲉ ⲇⲉ ⲙⲕⲁϩ ⲛϩⲏⲧ · ⲁⲩⲱ ⲁⲩⲙⲟⲩⲧⲉ ⲉⲣⲟϥ · ⲻ
ⲙⲛⲛⲥⲁⲛⲁⲓ ⲁⲟⲩⲁ ϫⲛⲟⲩϥ ϫⲉⲛⲧⲁⲟⲩⲃⲱⲕ ⲉⲡⲉⲕϩⲏⲧ ϫⲉⲁⲩⲛⲟϫⲕ ⲉⲃⲟⲗ · ⲁⲩⲱ ⲁⲩⲛⲧⲕ ⲟⲛ ⲉϩⲟⲩⲛ · ⲻ
ⲡⲉϫⲁϥ ϫⲉⲁⲓⲕⲁⲁⲥ ϩⲙⲡⲁϩⲏⲧ ϩⲁⲡⲥ ⲁⲛⲅⲟⲩⲟⲩϩⲟⲣ · ⲡⲁⲓ ⲉⲩϣⲁⲛⲛⲟϫϥ ⲉⲃⲟⲗ ϣⲁϥⲃⲱⲕ ⲉⲩϣⲁⲛⲙⲟⲩⲧⲉ
ⲉⲣⲟϥ ϣⲁϥⲉⲓ · ⲻ 

ⲛⲉϩⲟⲟⲩ ⲉⲧⲙⲙⲁⲩ ⲛⲉⲩⲛⲟⲩⲛⲟϭ ⲟⲛ ⲙⲙⲏⲏϣⲉ ⲛⲙⲙⲁϥ ⲁⲩⲱ ⲉⲙⲙⲛⲧⲟⲩ ⲡⲉⲧⲟⲩⲛⲁⲟⲩⲟⲙϥ ⲁϥⲙⲟⲩⲧⲉ
ⲉⲛⲉϥⲙⲁⲑⲏⲧⲏⲥ ⲡⲉϫⲁϥ ⲛⲁⲩ ϯϣⲛϩⲧⲏⲓ ⲉϫⲙⲡⲙⲏⲏϣⲉ ϫⲉⲏⲇⲏ ⲉⲓⲥϣⲟⲙⲛⲧ ⲛϩⲟⲟⲩ ⲥⲉⲡⲣⲟⲥⲕⲁⲣⲧⲉⲣⲉⲓ ⲉⲣⲟⲓ
. ⲉⲙⲙⲛⲧⲟⲩ ⲡⲉⲧⲟⲩⲛⲁⲟⲩⲟⲙϥ ⲉⲓϣⲁⲛⲕⲁⲁⲩ ⲉⲃⲟⲗ ⲉⲙⲡⲟⲩⲟⲩⲱⲙ ⲥⲉⲛⲁⲥⲱϣⲙ ϩⲛⲧⲉϩⲓⲏ ⲉⲩⲛϩⲟⲓⲛⲉ ⲛϩⲏⲧⲟⲩ
ϣⲟⲟⲡ ϩⲙⲡⲟⲩⲉ . ⲉⲩⲟⲩⲱϣⲃ ⲇⲉ ⲛⲁϥ ⲛϭⲓⲛⲉϥⲙⲁⲑⲏⲧⲏⲥ ϫⲉⲛⲓⲙ ⲡⲉⲧⲛⲁϣⲧⲥⲓⲉⲛⲁⲓ ⲛⲟⲉⲓⲕ ⲙⲡⲉⲓⲙⲁ
ϩⲛⲟⲩϫⲁⲓⲉ . ⲁϥϫⲛⲟⲩⲟⲩ ϫⲉⲟⲩⲛⲧⲏⲧⲛ ⲟⲩⲏⲣ ⲙⲙⲁⲩ ⲛⲟⲉⲓⲕ . ⲛⲧⲟⲟⲩ ⲇⲉ ⲡⲉϫⲁⲩ ϫⲉⲥⲁϣϥ . ⲁϥϩⲱⲛ
ⲉⲧⲟⲟⲧϥ ⲙⲡⲙⲏⲏϣⲉ ⲉⲧⲣⲉⲩⲛⲟϫⲟⲩ ϩⲓⲡⲉⲥⲏⲧ ⲁϥϫⲓ ⲇⲉ ⲙⲡⲥⲁϣϥ ⲛⲟⲉⲓⲕ ⲁϥϣⲡϩⲙⲟⲧ ⲉϫⲱⲟⲩ ⲁϥⲡⲟϣⲟⲩ
ⲁⲩⲱ ⲁϥⲧⲁⲁⲩ ⲛⲛⲉϥⲙⲁⲑⲏⲧⲏⲥ ϫⲉⲉⲩⲉⲕⲁⲁⲩ ϩⲁⲣⲱⲟⲩ . ⲁⲩⲱ ⲁⲩⲕⲁⲁⲩ ϩⲁⲣⲱϥ ⲙⲡⲙⲏⲏϣⲉ ⲛⲉⲩⲛⲧⲟⲩ ⲕⲉϣⲏⲙ
ⲇⲉ ⲛⲧⲃⲧ ⲛⲧⲉⲣⲉϥⲥⲙⲟⲩ ⲇⲉ ⲉⲣⲟⲟⲩ ⲁϥⲟⲩⲉϩⲥⲁϩⲛⲉ ⲉⲕⲁⲛⲉⲓⲕⲟⲟⲩⲉ ϩⲁⲣⲱⲟⲩ . ⲉⲩⲟⲩⲱⲙ ⲇⲉ ⲁⲩⲥⲉⲓ ⲁⲩⲱ
ⲁⲩϥⲓ ⲛⲛⲗⲁⲕⲙ . ⲉⲛⲧⲁⲩⲣϩⲟⲩⲟ ⲉⲩⲛⲁⲣⲥⲁϣϥ ⲛⲃⲓⲣ ⲛⲉⲩⲛⲁⲣϩⲙⲉ ⲇⲉ ⲛϣⲉ ⲁⲩⲱ ⲁϥⲕⲁⲁⲩ ⲉⲃⲟⲗ . [..]
ⲇⲉ ⲛⲧⲉⲣⲉϥⲁⲗⲉ ⲉⲡϫⲟⲉⲓ ⲙⲛⲛⲉϥⲙⲁⲑⲏⲧⲏⲥ ⲁϥⲉⲓ ⲉϩⲣⲁⲓ ⲉⲛⲥⲁ ⲛⲇⲁⲗⲙⲁⲛⲟⲩⲑⲁ . ⲁⲩⲉⲓ ⲉⲃⲟⲗ
ⲛϭⲓⲛⲉⲫⲁⲣⲓⲥⲥⲁⲓⲟⲥ ⲁⲩⲁⲣⲭⲉⲓ ⲉϯⲧⲱⲛ ⲛⲙⲙⲁϥ ⲉⲩⲕⲱⲧⲉ ⲛⲥⲁⲟⲩⲙⲁⲉⲓⲛ ⲛⲧⲟⲟⲧϥ ⲉⲃⲟⲗ ϩⲛⲧⲡⲉ
ⲉⲩⲡⲉⲓⲣⲁⲍⲉ ⲙⲙⲟϥ . ⲛⲧⲉⲣⲉϥⲁϣⲁϩⲟⲙ ϩⲙⲡⲉϥⲡⲛⲉⲩⲙⲁ ⲡⲉϫⲁϥ ϫⲉⲉⲧⲃⲉⲟⲩ ⲧⲉⲓⲅⲉⲛⲉⲁ ⲕⲱⲧⲉ
ⲛⲥⲁⲟⲩⲙⲁⲉⲓⲛ ϩⲁⲙⲏⲛ ϯϫⲱ ⲙⲙⲟⲥ ⲛⲏⲧⲛ ϫⲉⲉϣⲱⲡⲉ ⲥⲉⲛⲁϯⲙⲁⲉⲓⲛ ⲛⲧⲉⲓⲅⲉⲛⲉⲁ . ⲛⲧⲉⲣⲉϥⲗⲟ ϩⲁⲣⲟⲟⲩ
ⲁϥⲧⲁⲗⲉ ⲟⲛ ⲉⲡϫⲟⲉⲓ ⲁϥⲃⲱⲕ ⲉⲡⲉⲓⲕⲣⲟ ⲁⲩⲣⲡⲱⲃϣ ⲛϫⲓⲟⲉⲓⲕ ⲛⲁⲩ . ⲁⲩⲱ ⲛⲉ ⲙⲙⲛⲧⲁⲩ ⲙⲙⲁⲩ
ⲛⲥⲁⲟⲩⲟⲉⲓⲕ ⲟⲩⲱⲧ ϩⲙⲡϫⲟⲉⲓ ⲁϥϩⲱⲛ ⲉⲧⲟⲟⲧⲟⲩ ⲉϥϫⲱ ⲙⲙⲟⲥ ϫⲉϭⲱϣⲧ ⲛⲧⲉⲧⲛϯϩⲧⲏⲧⲛ ⲉⲣⲱⲧⲛ ⲉⲡⲉⲑⲁⲃ
ⲛⲛⲉⲫⲁⲣⲓⲥⲥⲁⲓⲟⲥ ⲙⲛⲡⲉⲑⲁⲃ ⲛϩⲏⲣⲱⲇⲏⲥ ⲁⲩⲙⲉⲕⲙⲟⲩⲕⲟⲩ ⲙⲛⲛⲉⲩⲉⲣⲏⲩ ϫⲉⲙⲛⲧⲟⲩⲟⲉⲓⲕ ⲙⲙⲁⲩ .
ⲛⲧⲉⲣⲉϥⲉⲓⲙⲉ ⲇⲉ ⲡⲉϫⲁϥ ⲛⲁⲩ ϫⲉⲉⲧⲃⲉⲟⲩ ⲧⲉⲧⲛⲙⲟⲕⲙⲉⲕ ϫⲉⲙⲙⲛⲧⲏⲧⲛⲟⲉⲓⲕ ⲙⲙⲁⲩ . ⲛⲧⲉⲧⲛⲛⲟⲉⲓ ⲁⲛ
ⲟⲩⲇⲉ ⲛⲧⲉⲧⲛϯ ⲁⲛ ⲛϩⲧⲏⲧⲛ ⲡⲉⲧⲛϩⲏⲧ ⲧⲏⲙ ⲉⲣⲉⲛⲉⲧⲛⲃⲁⲗ ⲙⲙⲱⲧⲛ ⲛⲧⲉⲧⲛⲉⲓⲱⲣϩ ⲁⲛ . ⲁⲩⲱ
ⲉⲣⲉⲛⲉⲧⲛⲙⲁⲁϫⲉ ⲙⲙⲱⲧⲛ ⲛⲧⲉⲧⲛⲥⲱⲧⲙ ⲁⲛ ⲁⲩⲱ ⲛⲧⲉⲧⲛⲣⲡⲙⲉⲉⲩⲉ ⲁⲛ ⲛⲧⲉⲣⲓⲡⲉϣⲧⲓⲟⲩⲛⲟⲉⲓⲕ ⲉⲡϭⲓⲥⲧⲃⲁ
ⲛⲣⲱⲙⲉ . ⲁⲧⲉⲧⲛϥⲓ ⲟⲩⲏⲣ ⲛⲕⲟⲧ ⲉⲩⲙⲉϩ ⲛⲗⲁⲕⲙ ⲡⲉϫⲁⲩ ⲛⲁϥ ϫⲉⲙⲛⲧⲥⲛⲟⲟⲩⲥ . ⲛⲧⲉⲣⲓⲡⲱϣ ⲟⲛ ⲙⲡⲥⲁϣϥ
ⲛⲟⲉⲓⲕ ⲉⲡⲉϩⲙⲉ ⲛϣⲉ ⲛⲣⲱⲙⲉ ⲁⲧⲉⲧⲛϥⲓ ⲟⲩⲏⲣ ⲛⲃⲓⲣ ⲉⲩⲙⲉϩ ⲛⲗⲁⲕⲙ . ⲡⲉϫⲁⲩ ⲛⲁϥ ϫⲉⲥⲁϣϥ . ⲡⲉϫⲁϥ
ⲛⲁⲩ ϫⲉⲡⲱⲥ ϭⲉ ⲛⲧⲉⲧⲛⲛⲟⲉⲓ ⲁⲛ . ⲉⲩⲉⲓ ⲇⲉ ⲉϩⲣⲁⲓ ⲉⲃⲏⲇⲥⲁⲓⲇⲁⲛ ⲁⲩⲱ ⲁⲩⲉⲓⲛⲉ ⲛⲁϥ ⲛⲟⲩⲃⲗⲗⲉ
ⲁⲩⲥⲉⲡⲥⲱⲡϥ ⲇⲉ ϫⲉⲕⲁⲁⲥ ⲉϥⲉϫⲱϩ ⲉⲣⲟϥ ⲛⲧⲉⲣⲉϥⲁⲙⲁϩⲧⲉ ⲛⲧⲟⲟⲧϥ ⲙⲡⲃⲗⲗⲉ . ⲁϥⲛⲧϥ ⲉⲡⲃⲟⲗ ⲛⲧⲕⲱⲙⲏ
. ⲁⲩⲱ ⲛⲧⲉⲣⲉϥⲛⲉϫⲡⲁϭⲥⲉ ⲉϩⲟⲩⲛ ϩⲛⲛⲉϥⲃⲁⲗ ⲁϥⲕⲁⲧⲟⲟⲧϥ ϩⲓϫⲱϥ ⲁϥϫⲛⲟⲩϥ ⲇⲉ ϫⲉⲉⲕⲛⲁⲩ ⲉⲟⲩ .
ⲛⲧⲉⲣⲉϥϥⲓⲉⲓⲁⲧϥ ⲇⲉ ⲉϩⲣⲁⲓ ⲡⲉϫⲁϥ ϫⲉϯⲛⲁⲩ ⲉⲛⲣⲱⲙⲉ ⲉⲩⲙⲟⲟϣⲉ ⲛⲧϩⲉ ⲛϩⲉⲛϣⲏⲛ . ⲁϥⲕⲁⲧⲟⲟⲧϥ
ϩⲓϫⲛⲛⲉϥⲃⲁⲗ ⲉⲓⲁⲧϥ ⲥⲱⲧϥ ⲁϥⲉⲓⲱⲣϩ ⲁⲩⲱ ⲁϥⲛⲁⲩ ⲉⲛⲕⲁ ⲛⲓⲙ ⲕⲁⲗⲱⲥ . ⲁϥϫⲟⲟⲩϥ ⲉϩⲣⲁⲓ ⲉⲡⲉϥⲏⲓ
ⲉϥϫⲱ ⲙⲙⲟⲥ ⲛⲁϥ ϫⲉⲙⲡⲣⲃⲱⲕ ⲣⲱ ⲉϩⲟⲩⲛ ⲉⲧⲕⲱⲙⲏ . ⲓⲏⲥⲟⲩⲥ ⲁϥⲉⲓ ⲉⲃⲟⲗ ⲙⲛⲛⲉϥⲙⲁⲑⲏⲧⲏⲥ ⲉⲛⲕⲱⲙⲏ
ⲛⲧⲕⲉⲥⲁⲣⲓⲁ ⲛⲧⲉⲫⲓⲗⲓⲡⲡⲟⲥ . ⲁⲩⲱ ⲉϥϩⲛⲧⲉϩⲓⲏ ⲁϥϫⲛⲟⲩ ⲛⲉϥⲙⲁⲑⲏⲧⲏⲥ ⲉϥϫⲱ ⲙⲙⲟⲥ ⲛⲁⲩ .
ϫⲉⲉⲣⲉⲛⲣⲱⲙⲉ ϫⲱ ⲙⲙⲟⲥ ⲉⲣⲟⲓ ϫⲉⲁⲛⲅⲛⲓⲙ . ⲛⲧⲟⲟⲩ ⲇⲉ ⲡⲉϫⲁⲩ ⲛⲁϥ ϫⲉϩⲟⲓⲛⲉ ϫⲉⲓⲱϩⲁⲛⲛⲏⲥ ⲡⲉ
ⲡⲃⲁⲡⲧⲓⲥⲧⲏⲥ . ϩⲉⲛⲕⲟⲟⲩⲉ ϫⲉϩⲏⲗⲉⲓⲁⲥ ⲡⲉ . ϩⲉⲛⲕⲟⲟⲩⲉ ⲇⲉ ϫⲉⲟⲩⲁ ⲡⲉ ⲛⲛⲉⲡⲣⲟⲫⲏⲧⲏⲥ . ⲛⲧⲟϥ ⲇⲉ
ⲁϥϫⲛⲟⲩⲟⲩ ϫⲉⲛⲧⲱⲧⲛ ⲇⲉ ⲉⲧⲉⲧⲛϫⲱ ⲙⲙⲟⲥ ⲉⲣⲟⲓ ϫⲉⲁⲛⲅⲛⲓⲙ . ⲁϥⲟⲩⲱϣⲃ ⲇⲉ ⲛϭⲓⲡⲉⲧⲣⲟⲥ ⲉϥϫⲱ ⲙⲙⲟⲥ
ⲛⲁϥ ϫⲉⲛⲧⲟⲕ ⲡⲉ ⲡⲉⲭⲣⲓⲥⲧⲟⲥ ⲁϥⲉⲡⲓⲧⲓⲙⲁ ⲛⲁⲩ ϫⲉⲕⲁⲁⲥ ⲛⲛⲉⲩϫⲟⲟⲥ ⲛⲗⲁⲁⲩ ⲉⲧⲃⲏⲏⲧϥ . ⲁϥⲁⲣⲭⲉⲓ
ⲛⲧⲟⲩⲛⲉⲓⲁⲧⲟⲩ ⲉⲃⲟⲗ ϫⲉⲡϣⲏⲣⲉ ⲙⲡⲣⲱⲙⲉ ⲉϥⲛⲁϫⲡⲓϣⲉⲡ ϩⲁϩ ⲛϩⲓⲥⲉ ⲛⲥⲉⲥⲧⲟϥ ⲉⲃⲟⲗ
ⲛϭⲓⲛⲉⲡⲣⲉⲥⲃⲩⲧⲉⲣⲟⲥ ⲙⲛⲛⲁⲣⲭⲓⲉⲣⲉⲩⲥ ⲙⲛⲛⲉⲅⲣⲁⲙⲙⲁⲧⲉⲩⲥ . ⲛⲥⲉⲙⲟⲟⲩⲧϥ . ⲁⲩⲱ ⲙⲛⲛⲥⲁϣⲟⲙⲛⲧ ⲛϩⲟⲟⲩ
ⲛϥⲧⲱⲟⲩⲛ . ϩⲛⲟⲩⲡⲁⲣⲣⲏⲥⲓⲁ ⲛⲉϥϫⲱ ⲙⲡϣⲁϫⲉ ⲡⲉⲧⲣⲟⲥ ⲇⲉ ⲁϥϯⲡⲉϥⲟⲩⲟⲓ ⲉϩⲟⲩⲛ ⲉⲣⲟϥ ⲁϥⲁⲣⲭⲉⲓ
ⲛⲉⲡⲓⲧⲓⲙⲁ ⲛⲁϥ . ⲛⲧⲟϥ ⲇⲉ ⲛⲧⲉⲣⲉϥⲕⲧⲟϥ ⲁⲩⲱ ⲁϥⲛⲁⲩ ⲉⲛⲉϥⲙⲁⲑⲏⲧⲏⲥ ⲁϥⲉⲡⲓⲧⲓⲙⲁ ⲙⲡⲉⲧⲣⲟⲥ ⲉϥϫⲱ
ⲙⲙⲟⲥ ⲛⲁϥ . ϫⲉⲃⲱⲕ ⲉⲡⲁϩⲟⲩ ⲙⲙⲟⲓ ⲡⲥⲁⲧⲁⲛⲁⲥ ⲉⲃⲟⲗ ϫⲉⲛⲅⲙⲉⲉⲩⲉ ⲁⲛ ⲉⲛⲁⲡⲛⲟⲩⲧⲉ ⲁⲗⲗⲁ ⲉⲛⲁⲛⲛⲣⲱⲙⲉ
. ⲛⲧⲉⲣⲉϥⲙⲟⲩⲧⲉ ⲉⲡⲙⲏⲏϣⲉ ⲙⲛⲛⲉϥⲙⲁⲑⲏⲧⲏⲥ ⲡⲉϫⲁϥ ⲛⲁⲩ ϫⲉⲡⲉⲧⲟⲩⲱϣ ⲉⲟⲩⲁϩϥ ⲛⲥⲱⲓ ⲙⲁⲣⲉϥⲁⲣⲛⲁ
ⲙⲙⲟϥ ⲛϥϥⲓ ⲙⲡⲉϥⲥⲧⲁⲩⲣⲟⲥ ⲛϥⲟⲩⲁϩϥ ⲛⲥⲱⲓ ⲡⲉⲧⲛⲁⲟⲩⲱϣ ⲅⲁⲣ ⲉⲛⲁϩⲙ ⲧⲉϥⲯⲩⲭⲏ ϥⲛⲁⲥⲟⲣⲙⲉⲥ .
ⲡⲉⲧⲛⲁⲥⲱⲣⲙ ⲇⲉ ⲛⲧⲉϥⲯⲩⲭⲏ ⲉⲧⲃⲏⲏⲧ ⲙⲛⲡⲉⲩⲁⲅⲅⲉⲗⲓⲟⲛ ϥⲛⲁⲧⲟⲩϫⲟⲥ . ⲟⲩ ⲅⲁⲣ ⲉⲧⲛⲁϯϩⲏⲩ ⲙⲡⲣⲱⲙⲉ
ⲉⲧⲣⲉϥϫⲡⲉⲡⲕⲟⲥⲙⲟⲥ ⲧⲏⲣϥ ⲁⲩⲱ ⲛϥϯⲟⲥⲉ ⲛⲧⲉϥⲯⲩⲭⲏ . ⲟⲩ ⲡⲉⲧⲉⲣⲉ ⲡⲣⲱⲙⲉ ⲛⲁⲧⲁⲁϥ ⲛϣⲃⲃⲓⲱ
ϩⲁⲧⲉϥⲯⲩⲭⲏ . ⲡⲉⲧⲛⲁϯϣⲓⲡⲉ ⲅⲁⲣ ⲛⲁⲓ ⲙⲛⲛⲉⲧⲉⲛⲟⲩⲓ ⲛⲉ ϩⲛⲧⲉⲓⲅⲉⲛⲉⲁ ⲛⲛⲟⲉⲓⲕ . ⲁⲩⲱ ⲛⲣⲉϥⲣⲛⲟⲃⲉ .
ⲡϣⲏⲣⲉ ϩⲱⲱϥ ⲙⲡⲣⲱⲙⲉ ⲛⲁϯϣⲓⲡⲉ ⲛⲁϥ ⲉϥϣⲁⲛⲉⲓ ϩⲙⲡⲉⲟⲟⲩ ⲙⲡⲉϥⲉⲓⲱⲧ ⲙⲛⲛⲁⲅⲅⲉⲗⲟⲥ ⲉⲧⲟⲩⲁⲁⲃ 

ⲛⲉϥϫⲱ ⲙⲙⲟⲥ ⲛⲁⲩ ϫⲉϩⲁⲙⲏⲛ ϩⲁⲙⲏⲛ ϯϫⲱ ⲙⲙⲟⲥ ⲛⲏⲧⲛ ϫⲉⲟⲩⲛϩⲟⲓⲛⲉ ⲛⲛⲉⲧⲁϩⲉⲣⲁⲧⲟⲩ ⲙⲡⲉⲓⲙⲁ
ⲉⲛⲥⲉⲛⲁϫⲓϯⲡⲉ ⲁⲛ ⲙⲡⲙⲟⲩ ϣⲁⲛⲧⲟⲩⲛⲁⲩ ⲉⲧⲙⲛⲧⲣⲣⲟ ⲙⲡⲛⲟⲩⲧⲉ ⲉⲁⲥⲉⲓ ϩⲛⲟⲩϭⲟⲙ . ⲙⲛⲛⲥⲁⲥⲟⲟⲩ ⲛϩⲟⲟⲩ
ⲁϥϫⲓ ⲛϭⲓⲓⲏⲥⲟⲩⲥ ⲙⲡⲉⲧⲣⲟⲥ ⲛⲙⲓⲁⲕⲱⲃⲟⲥ ⲛⲙⲓⲱϩⲁⲛⲛⲏⲥ ⲁϥϫⲓⲧⲟⲩ ⲙⲙⲁⲩⲁⲁⲩ ⲉϫⲛⲟⲩⲧⲟⲟⲩ ⲉϥϫⲟⲥⲉ ⲁⲩⲱ
ⲁϥϣⲃⲧϥ ϩⲓϩⲏ ⲙⲙⲟⲟⲩ ⲛⲉϥϩⲟⲓⲧⲉ ⲁⲩⲙⲟⲩϩ ⲉⲁⲩⲟⲩⲃⲁϣ ⲉⲙⲁⲧⲉ . ⲉⲛⲛⲉϣⲟⲩⲣⲁϩⲧ ⲛⲧⲱϭⲥ ⲧⲣⲉⲩⲡⲓⲣⲉ
ϩⲓⲛⲁⲓ ϩⲓϫⲙⲡⲕⲁϩ . ⲁϥⲟⲩⲱⲛϩ ⲉⲣⲟⲟⲩ ⲛϭⲓϩⲏⲗⲉⲓⲁⲥ ⲛⲙⲙⲱⲩⲥⲏⲥ ⲉⲩϣⲁϫⲉ ⲙⲛⲓⲏⲥⲟⲩⲥ . ϥⲟⲩⲱϣⲃ ⲇⲉ
ⲛϭⲓⲡⲉⲧⲣⲟⲥ ⲉϥϫⲱ ⲙⲙⲟⲥ ⲛⲓⲏⲥⲟⲩⲥ ϫⲉϩⲣⲁⲃⲃⲉⲓ ⲛⲁⲛⲟⲩⲥ ⲛⲁⲛ ⲉⲧⲣⲉⲛϭⲱ ⲙⲡⲉⲓⲙⲁ . ⲧⲁⲣⲛⲧⲁⲙⲓⲟ ϭⲉ
ⲛϣⲟⲙⲧⲉ ⲛⲥⲕⲏⲛⲏ ⲟⲩⲉⲓ ⲛⲁⲕ ⲁⲩⲱ ⲟⲩⲉⲓ ⲙⲙⲱⲩⲥⲏⲥ ⲁⲩⲱ ⲟⲩⲉⲓ ⲛϩⲏⲗⲉⲓⲁⲥ . ⲛⲉϥⲥⲟⲟⲩⲛ ⲅⲁⲣ ⲁⲛ
ϫⲉⲉϥϫⲱ ⲙⲙⲟⲥ ϫⲉⲟⲩ . ⲁⲧϩⲟⲧⲉ ⲅⲁⲣ ϫⲓⲧⲟⲩ ⲁⲩⲕⲗⲟⲟⲗⲉ ⲡⲱⲣϣ ⲉⲃⲟⲗ ⲉϫⲱⲟⲩ . ⲁⲩⲥⲙⲏ ⲇⲉ ⲉⲓ ⲉⲃⲟⲗ
ϩⲛⲧⲉⲕⲗⲟⲟⲗⲉ ϫⲉⲡⲁⲓ ⲡⲉ ⲡⲁϣⲏⲣⲉ ⲡⲁⲙⲉⲣⲓⲧ ⲥⲱⲧⲙ ⲛⲥⲱϥ ϩⲛⲟⲩϣⲥⲛⲉ ⲛⲧⲉⲣⲟⲩϥⲓⲉⲓⲁⲧⲟⲩ ⲉϩⲣⲁⲓ
ⲙⲡⲟⲩⲛⲁⲩ ⲉⲕⲉⲗⲁⲁⲩ ⲛⲙⲙⲁⲩ ⲛⲥⲁⲓⲏⲥⲟⲩⲥ ⲙⲁⲩⲁⲁϥ . ⲉⲩⲛⲏⲩ ⲇⲉ ⲉⲡⲉⲥⲏⲧ ϩⲓϫⲛⲡⲧⲟⲟⲩ . ⲁϥϩⲱⲛ
ⲉⲧⲟⲟⲧⲟⲩ ϫⲉⲕⲁⲁⲥ ⲉⲛⲛⲉⲩⲧⲁⲩⲉ ⲛⲉⲛⲧⲁⲩⲛⲁⲩ ⲉⲣⲟⲟⲩ ⲉⲗⲁⲁⲩ . ⲉⲓⲙⲏⲧⲓ ⲉⲣϣⲁⲛⲡϣⲏⲣⲉ ⲙⲡⲣⲱⲙⲉ ⲧⲱⲟⲩⲛ
ⲉⲃⲟⲗ ϩⲛⲛⲉⲧⲙⲟⲟⲩⲧ [...] ⲁⲩϫⲛⲟⲩϥ ⲉⲩϫⲱ ⲙⲙⲟⲥ ϫⲉⲉⲧⲃⲉⲟⲩ ⲛⲉⲅⲣⲁⲙⲙⲁⲧⲉⲩⲥ ⲥⲉϫⲱ ⲙⲙⲟⲥ
ϫⲉϩⲏⲗⲉⲓⲁⲥ ϥⲛⲁϫⲡⲓⲉⲓ ⲛϣⲟⲣⲡ ⲛⲧⲟϥ ⲇⲉ ⲡⲉϫⲁϥ ⲛⲁⲩ ϫⲉϩⲏⲗⲉⲓⲁⲥ ⲙⲉⲛ ⲉϥϣⲁⲛⲉⲓ ϥⲛⲁϫⲉⲕϩⲱⲃ ⲛⲓⲙ
ⲉⲃⲟⲗ ⲁⲩⲱ ⲡⲱⲥ ⲛⲧⲁⲩⲥϩⲁⲓ ⲉϫⲙⲡϣⲏⲣⲉ ⲙⲡⲣⲱⲙⲉ ϫⲉⲕⲁⲁⲥ ⲉϥⲉϣⲉⲡϩⲁϩ ⲛϩⲓⲥⲉ ⲛⲥⲉⲥⲟϣϥ . ϯϫⲱ ⲙⲙⲟⲥ
ⲛⲏⲧⲛ ϫⲉⲡⲕⲉϩⲏⲗⲉⲓⲁⲥ ⲁϥⲉⲓ ⲁⲩⲱ ⲁⲩⲉⲓⲣⲉ ⲛⲁϥ ⲛⲛⲉⲛⲧⲁⲩⲟⲩⲁϣⲟⲩ . ⲕⲁⲧⲁⲧϩⲉ ⲉⲛⲧⲁⲩⲥϩⲁⲓ ⲉⲧⲃⲏⲏⲧϥ
. ⲛⲧⲉⲣⲟⲩⲉⲓ ⲉⲣⲁⲧⲟⲩ ⲛⲙⲙⲁⲑⲏⲧⲏⲥ ⲁⲩⲛⲁⲩ ⲉⲩⲛⲟϭ ⲙⲙⲏⲏϣⲉ ϩⲙⲡⲉⲩⲕⲱⲧⲉ ⲁⲩⲱ ϩⲉⲛⲅⲣⲁⲙⲙⲁⲧⲉⲩⲥ
ⲉⲩϯⲧⲱⲛ ⲛⲙⲙⲁⲩ ⲛⲧⲉⲩⲛⲟⲩ ⲇⲉ ⲛⲧⲉⲣⲉⲡⲙⲏⲏϣⲉ ⲧⲏⲣϥ ⲛⲁⲩ ⲉⲣⲟϥ ⲁⲩϣⲧⲟⲣⲧⲣ ⲁⲩⲱ ⲁⲩⲡⲱⲧ ⲉⲣⲁⲧϥ
ⲉⲁⲥⲡⲁⲍⲉ ⲙⲙⲟϥ ⲁϥϫⲛⲟⲩⲟⲩ ⲇⲉ ϫⲉⲉⲧⲉⲧⲛϯⲧⲱⲛ ⲉⲧⲃⲉⲟⲩ ⲙⲛⲛⲉⲧⲛⲉⲣⲏⲩ . ⲁϥⲟⲩⲱϣⲃ ⲛⲁϥ ⲛϭⲓⲟⲩⲁ ⲉⲃⲟⲗ
ϩⲙⲡⲙⲏⲏϣⲉ ⲉϥϫⲱ ⲙⲙⲟⲥ ϫⲉⲡⲥⲁϩ ⲁⲓⲛⲡⲁϣⲏⲣⲉ ⲉⲣⲁⲧⲕ ⲉⲣⲉⲟⲩⲡⲛⲉⲩⲙⲁ ⲛⲙⲡⲟ ⲛⲙⲙⲁϥ . ⲡⲙⲁ
ⲉⲧϥⲛⲁⲧⲁϩⲟϥ ϣⲁϥⲣⲁϩⲧϥ ⲉⲡⲕⲁϩ ⲛϥⲧⲁⲩⲉⲥϩⲃⲏⲓⲧⲉ ⲉⲃⲟⲗ ⲛϥϩⲣⲁϫⲣⲉϫ ⲛⲛⲉϥⲟⲃϩⲉ ⲛϥⲧⲱⲥ . ⲁⲓϫⲟⲟⲥ
ϭⲉ ⲛⲛⲉⲕⲙⲁⲑⲏⲧⲏⲥ ϫⲉⲉⲩⲉⲛⲟϫϥ ⲉⲃⲟⲗ ⲁⲩⲱ ⲙⲡⲟⲩϣⲛⲟϫϥ . ⲛⲧⲟϥ ⲇⲉ ⲁϥⲟⲩⲱϣⲃ ⲉϥϫⲱ ⲙⲙⲟⲥ ⲛⲁⲩ .
ϫⲉⲱ ⲧⲅⲉⲛⲉⲁ ⲛⲁⲧⲛⲁϩⲧⲉ ϣⲁⲧⲛⲁⲩ ⲉⲓⲛⲁϣⲱⲡⲉ ⲛⲙⲙⲏⲧⲛ . ϣⲁⲧⲛⲁⲩ ⲉⲓⲛⲁⲁⲛⲉⲭⲉ ⲙⲙⲱⲧⲛ ⲁⲩⲉⲓⲥϥ ⲛⲁⲓ .
ⲁϥϫⲓⲧϥ ⲛⲁϥ . ⲛⲧⲉⲣⲉϥⲛⲁⲩ ⲇⲉ ⲉⲣⲟϥ ⲛϭⲓⲡⲉⲡⲛⲉⲩⲙⲁ ⲛⲁⲕⲁⲑⲁⲣⲧⲟⲛ . ⲛⲧⲉⲩⲛⲟⲩ ⲁϥⲣⲁϩⲧⲡⲣⲱⲙⲉ
ⲉⲡⲕⲁϩ ⲁⲩⲱ ⲛⲧⲉⲣⲉϥϩⲉ ⲁϥϩⲓⲧⲉ ϩⲓⲡⲉⲥⲏⲧ ⲉϥⲧⲁⲩⲉⲥϩⲃⲏⲏⲧⲉ ⲉⲃⲟⲗ . ⲁϥϫⲛⲟⲩ ⲡⲉϥⲉⲓⲱⲧ ⲇⲉ ϫⲉⲉⲓⲥ
ⲁⲟⲩⲏⲣ ⲛⲟⲩⲟⲉⲓϣ ϫⲓⲛⲧⲁⲡⲁⲓ ⲧⲁϩⲟϥ ⲛⲧⲟϥ ⲇⲉ ⲡⲉϫⲁϥ ϫⲉϫⲓⲛⲧⲉϥⲙⲛⲧⲕⲟⲩⲓ . ⲛϩⲁϩ ⲛⲥⲟⲡ ⲁϥⲛⲟϫϥ
ⲉⲡⲕⲱϩⲧ ⲁⲩⲱ ⲉⲡⲙⲟⲟⲩ ϫⲉⲉϥⲉⲙⲟⲟⲩⲧϥ . ⲁⲗⲗⲁ ⲃⲟⲏⲑⲉⲓ ⲉⲣⲟⲛ ϩⲙⲡⲉⲧⲕⲛⲁϣⲁⲁϥ ⲉⲕϣⲛϩⲧⲏⲕ ϩⲁⲣⲟⲛ .
ⲓⲏⲥⲟⲩⲥ ⲇⲉ ⲡⲉϫⲁϥ ⲛⲁϥ ϫⲉⲉϫⲟⲟⲥ ϫⲉⲡⲉⲧⲕⲛⲁϣⲁⲁϥ . ⲟⲩⲛϭⲟⲙ ⲉϩⲱⲃ ⲛⲓⲙ ⲙⲡⲉⲧⲡⲓⲥⲧⲉⲩⲉ . ⲛⲧⲉⲩⲛⲟⲩ
ⲇⲉ ⲁϥϫⲓϣⲕⲁⲕ ⲉⲃⲟⲗ ⲛϭⲓⲡⲉⲓⲱⲧ ⲙⲡϣⲏⲣⲉ ϣⲏⲙ ⲉϥϫⲱ ⲙⲙⲟⲥ ϫⲉϯⲡⲓⲥⲧⲉⲩⲉ ⲃⲟⲏⲑⲉⲓ ⲉⲧⲁⲙⲛⲧⲁⲧⲛⲁϩⲧⲉ .
ⲛⲧⲉⲣⲉϥⲛⲁⲩ ⲇⲉ ⲛϭⲓⲓⲏⲥⲟⲩⲥ ϫⲉⲡⲙⲏⲏϣⲉ ⲡⲏⲧ ⲉⲣⲁⲧϥ ⲁϥⲉⲡⲓⲧⲓⲙⲁ ⲙⲡⲉⲡⲛⲉⲩⲙⲁ ⲛⲁⲕⲁⲑⲁⲣⲧⲟⲛ ⲉϥϫⲱ
ⲙⲙⲟⲥ ⲛⲁϥ ϫⲉⲡⲉⲡⲛⲉⲩⲙⲁ ⲛⲙⲡⲟ ⲁⲩⲱ ⲛⲁⲗ ⲁⲛⲟⲕ ⲡⲉ ⲉⲧⲟⲩⲉϩⲥⲁϩⲛⲉ ⲛⲁⲕ ϫⲉⲁⲙⲟⲩ ⲉⲃⲟⲗ ⲙⲙⲟϥ
ⲛⲅⲧⲙⲕⲟⲧⲕ ⲉⲃⲱⲕ ⲉϩⲟⲩⲛ ⲉⲣⲟϥ ⲛⲧⲉⲣⲉϥϫⲓϣⲕⲁⲕ ⲇⲉ ⲉⲃⲟⲗ ⲁⲩⲱ ⲁϥⲣⲁϩⲧϥ ϩⲓⲡⲕⲁϩ . ⲁϥⲉⲓ ⲉⲃⲟⲗ
ⲙⲙⲟϥ . ⲁⲩⲱ ⲁϥⲣⲧϩⲉ ⲛⲛⲉⲧⲙⲟⲟⲩⲧ ϩⲱⲥⲧⲉ ⲛⲧⲉⲟⲩⲙⲏⲏϣⲉ ϫⲟⲟⲥ ϫⲉⲁϥⲙⲟⲩ . ⲓⲏⲥⲟⲩⲥ ⲇⲉ ⲁϥⲁⲙⲁϩⲧⲉ
ⲛⲧⲉϥϭⲓϫ ⲁϥⲧⲟⲩⲛⲟⲥϥ ⲁϥⲁϩⲉⲣⲁⲧϥ . ⲛⲧⲉⲣⲉϥⲃⲱⲕ ⲉϩⲟⲩⲛ ⲉⲡⲏⲓ . ⲁⲛⲉϥⲙⲁⲑⲏⲧⲏⲥ ϫⲛⲟⲩϥ ⲛⲥⲁⲩⲥⲁ .
ϫⲉⲉⲧⲃⲉⲟⲩ ⲁⲛⲟⲛ ⲙⲡⲛⲉϣⲛⲟϫϥ ⲉⲃⲟⲗ . ⲡⲉϫⲁϥ ⲇⲉ ⲛⲁⲩ ϫⲉⲡⲁⲓⲅⲉⲛⲟⲥ ⲙⲉⲩⲉϣⲛⲟϫϥ ⲉⲃⲟⲗ ⲉⲓⲙⲏⲧⲓ
ϩⲙⲡⲉϣⲗⲏⲗ ⲛⲙⲧⲛⲏⲥⲧⲓⲁ . ⲛⲧⲉⲣⲟⲩⲉⲓ ⲉⲃⲟⲗ ⲙⲡⲙⲁ ⲉⲧⲙⲙⲁⲩ ⲁⲩⲃⲱⲕ ⲉⲃⲟⲗ ϩⲛⲧⲅⲁⲗⲓⲗⲁⲓⲁ . ⲁⲩⲱ
ⲛⲉϥⲟⲩⲱϣ ⲁⲛ ⲉⲧⲣⲉⲗⲁⲁⲩ ⲉⲓⲙⲉ ⲛⲉϥⲧⲥⲁⲃⲟ ⲅⲁⲣ ⲛⲛⲉϥⲙⲁⲑⲏⲧⲏⲥ ⲉϥϫⲱ ⲙⲙⲟⲥ ϫⲉⲡϣⲏⲣⲉ ⲙⲡⲣⲱⲙⲉ
ⲥⲉⲛⲁⲧⲁⲁϥ ⲉϩⲣⲁⲓ ⲉⲧⲟⲟⲧⲟⲩ ⲛⲛⲣⲱⲙⲉ ⲛⲥⲉⲙⲟⲩⲟⲩⲧϥ ⲁⲩⲱ ⲉϥϣⲁⲛⲙⲟⲩ ⲙⲛⲛⲥⲁϣⲟⲙⲛⲧ ⲛϩⲟⲟⲩ ϥⲛⲁⲧⲱⲟⲩⲛ
. ⲛⲧⲟⲟⲩ ⲇⲉ ⲙⲡⲟⲩⲉⲓⲙⲉ ⲉⲡϣⲁϫⲉ ⲁⲩⲱ ⲛⲉⲩⲣϩⲟⲧⲉ ⲉϫⲛⲟⲩϥ ⲁⲩⲉⲓ ⲇⲉ ⲉϩⲣⲁⲓ ⲉⲕⲁⲡⲁⲣⲛⲁⲟⲩⲙ ⲁⲩⲱ
ⲛⲧⲉⲣⲉϥⲃⲱⲕ ⲉϩⲟⲩⲛ ⲉⲡⲏⲓ ⲁϥϫⲛⲟⲩⲟⲩ ϫⲉⲉⲣⲉⲧⲛϣⲁϫⲉ ⲙⲛⲛⲉⲧⲛⲉⲣⲏⲩ ϩⲛⲧⲉϩⲓⲏ ⲉⲧⲃⲉⲟⲩ . ⲛⲧⲟⲟⲩ ⲇⲉ
ⲁⲩⲕⲁⲣⲱⲟⲩ ⲛⲉⲩϣⲁϫⲉ ⲅⲁⲣ ⲙⲛⲛⲉⲩⲉⲣⲏⲩ ϩⲛⲧⲉϩⲓⲏ ϫⲉⲛⲓⲙ ⲡⲉ ⲡⲛⲟϭ ⲉⲧⲛϩⲏⲧⲟⲩ . ⲛⲧⲉⲣⲉϥϩⲙⲟⲟⲥ ⲇⲉ
ⲉϩⲣⲁⲓ ⲁϥⲙⲟⲩⲧⲉ ⲉⲡⲙⲛⲧⲥⲛⲟⲟⲩⲥ ⲁⲩⲱ ⲡⲉϫⲁϥ ⲛⲁⲩ ϫⲉⲡⲉⲧⲟⲩⲱϣ ⲉⲣⲛⲟϭ ⲛϩⲏⲧⲧⲏⲩⲧⲛ ⲉϥⲛⲁⲣⲕⲟⲩⲓ
ⲉⲟⲩⲟⲛ ⲛⲓⲙ . ⲁⲩⲱ ⲛϥⲇⲓⲁⲕⲟⲛⲓ ⲟⲩⲟⲛ ⲛⲓⲙ . ⲛⲧⲉⲣⲉϥϫⲓ ⲛⲟⲩϣⲏⲣⲉ ϣⲏⲙ ⲁϥⲧⲁϩⲟϥ ⲉⲣⲁⲧϥ
ϩⲛⲧⲉⲩⲙⲏⲧⲉ ⲁⲩⲱ ⲛⲧⲉⲣⲉϥⲕⲧⲉⲧⲟⲟⲧϥ ⲉⲣⲟϥ ⲡⲉϫⲁϥ ⲛⲁⲩ ⲡⲉⲧⲛⲁϣⲱⲡ ⲉⲣⲟϥ ⲛⲟⲩⲁ ⲛⲧϩⲉ ⲛⲛⲓϣⲏⲣⲉ ϣⲏⲙ
ϩⲙⲡⲁⲣⲁⲛ ⲁⲛⲟⲕ ⲡⲉⲧϥⲛⲁϣⲟⲡⲧ ⲉⲣⲟϥ . ⲁⲩⲱ ⲡⲉⲧⲛⲁϣⲟⲡⲧ ⲉⲣⲟϥ ⲛⲁⲛⲟⲕ ⲁⲛ ⲡⲉⲧϥⲛⲁϣⲟⲡⲧ ⲉⲣⲟϥ ⲁⲗⲗⲁ
ⲡⲉⲛⲧⲁϥⲧⲛⲛⲟⲟⲩⲧ . ⲡⲉϫⲉ ⲓⲱϩⲁⲛⲛⲏⲥ ⲛⲁϥ ϫⲉⲡⲥⲁϩ ⲁⲛⲛⲁⲩ ⲉⲟⲩⲁ ⲉϥⲛⲉϫⲇⲁⲓⲙⲱⲛⲓⲟⲛ ⲉⲃⲟⲗ ϩⲙⲡⲉⲕⲣⲁⲛ
ⲁⲩⲱ ⲁⲛⲕⲱⲗⲩ ⲙⲙⲟϥ ⲉⲃⲟⲗ ϫⲉⲛϥⲙⲟⲟϣⲉ ⲁⲛ ⲛⲙⲙⲁⲛ . ⲓⲏⲥⲟⲩⲥ ⲇⲉ ⲡⲉϫⲁϥ ⲛⲁⲩ ϫⲉⲙⲡⲣⲕⲱⲗⲩ ⲙⲙⲟϥ .
ⲙⲙⲛⲗⲁⲁⲩ ⲅⲁⲣ ⲉϥⲛⲁⲉⲓⲣⲉ ⲛⲟⲩϭⲟⲙ ϩⲙⲡⲁⲣⲁⲛ ⲉϥⲛⲁϭⲙϭⲟⲙ ⲧⲁⲭⲩ ⲉϫⲉⲡⲁⲡⲉⲧϩⲟⲟⲩ ⲡⲉⲧⲉⲛϥϯ ⲅⲁⲣ ⲁⲛ
ⲛⲙⲙⲁⲛ ⲉϥϯ ⲉϫⲱⲛ ⲡⲉⲧⲛⲁⲧⲥⲉ ⲧⲏⲛⲟⲩ ⲅⲁⲣ ⲛⲟⲩⲁⲡⲟⲧ ⲙⲙⲟⲟⲩ ϩⲙⲡⲁⲣⲁⲛ ϫⲉⲛⲧⲉⲧⲛ ⲛⲁⲡⲉⲭⲣⲓⲥⲧⲟⲥ
ϩⲁⲙⲏⲛ ϯϫⲱ ⲙⲙⲟⲥ ⲛⲏⲧⲛ ϫⲉⲛϥⲛⲁⲥⲱⲣⲙ ⲁⲛ ⲙⲡⲉϥⲃⲉⲕⲉ . ⲡⲉⲧⲛⲁⲥⲕⲁⲛⲇⲁⲗⲓⲍⲉ ⲛⲟⲩⲁ ⲛⲛⲁⲓⲕⲟⲩⲓ
ⲉⲧⲡⲓⲥⲧⲉⲩⲉ ⲉⲣⲟⲓ ⲛⲁⲛⲟⲩⲥ ⲛⲁϥ ⲛϩⲟⲩⲟ ⲉⲛⲉⲟⲩⲛⲟⲩⲱⲛⲉ ⲛⲥⲓⲕⲉ ⲁϣⲉ ⲉⲡⲉϥⲙⲁⲕϩ ⲛⲥⲉⲛⲟϫϥ
ⲉⲧⲉⲑⲁⲗⲁⲥⲥⲁ ⲉⲣϣⲁⲛⲧⲉⲕϭⲓϫ ⲥⲕⲁⲛⲇⲁⲗⲓⲍⲉ ⲙⲙⲟⲕ ϣⲁⲁⲧⲥ ⲉⲃⲟⲗ ⲙⲙⲟⲕ ⲛⲁⲛⲟⲩⲥ ⲛⲁⲕ ⲉⲃⲱⲕ ⲉϩⲟⲩⲛ
ⲉⲡⲱⲛϩ ⲉⲕⲟ ⲛϭⲁⲛⲁϩ ⲉϩⲟⲩ ⲉⲣⲟⲥ ⲉⲣⲉϭⲓϫ ⲥⲛⲧⲉ ⲙⲙⲟⲕ ⲛⲅⲃⲱⲕ ⲉⲧⲅⲉϩⲉⲛⲛⲁ ⲉⲧⲥⲁⲧⲉ ⲉⲙⲉⲥϫⲉⲛⲁ .
[...] ⲉⲣϣⲁⲛⲧⲉⲕⲟⲩⲉⲣⲏⲧⲉ ⲥⲕⲁⲛⲇⲁⲗⲓⲍⲉ ⲙⲙⲟⲕ ϣⲁⲁⲧⲥ ⲉⲃⲟⲗ ⲙⲙⲟⲕ ⲛⲁⲛⲟⲩⲥ ⲛⲁⲕ ⲉⲃⲱⲕ ⲉϩⲟⲩⲛ
ⲉⲡⲱⲛϩ ⲉⲕⲟ ⲛϭⲁⲗⲉ ⲉϩⲟⲩ ⲉⲣⲟⲥ ⲉⲣⲉⲟⲩⲉⲣⲏⲧⲉ ⲥⲛⲧⲉ ⲙⲙⲟⲕ ⲛⲥⲉⲛⲟϫⲕ ⲉⲧⲅⲉϩⲉⲛⲛⲁ [...]
ⲉⲣϣⲁⲛⲡⲉⲕⲃⲁⲗ ⲥⲕⲁⲛⲇⲁⲗⲓⲍⲉ ⲙⲙⲟⲕ ⲡⲟⲣⲕϥ ⲛⲅⲛⲟϫϥ ⲉⲃⲟⲗ ⲙⲙⲟⲕ ⲛⲁⲛⲟⲩⲥ ⲛⲁⲕ ⲉⲃⲱⲕ ⲉϩⲟⲩⲛ
ⲉⲧⲙⲛⲧⲣⲣⲟ ⲙⲡⲛⲟⲩⲧⲉ ϩⲛⲟⲩⲃⲁⲗ ⲟⲩⲱⲧ ⲉϩⲟⲩ ⲉⲣⲟⲥ ⲉⲣⲉⲃⲁⲗ ⲥⲛⲁⲩ ⲙⲙⲟⲕ ⲛⲥⲉⲛⲟϫⲕ ⲉⲧⲅⲉϩⲉⲛⲛⲁ ⲡⲙⲁ
ⲉⲧⲉⲙⲡⲉⲩϥⲛⲧ ⲛⲁⲙⲟⲩ ⲁⲛ . ⲁⲩⲱ ⲧⲉⲩⲥⲁⲧⲉ ⲛⲥⲛⲁϫⲉⲛⲁ ⲁⲛ . ⲟⲩⲟⲛ ⲅⲁⲣ ⲛⲓⲙ ⲥⲉⲛⲁϫⲟⲕⲣⲟⲩ ϩⲛⲧⲥⲁⲧⲉ
. ⲛⲁⲛⲟⲩⲡⲉϩⲙⲟⲩ ⲉⲣϣⲁⲛⲡⲉϩⲙⲟⲩ ⲇⲉ ⲃⲁⲁⲃⲉ ⲉⲧⲉⲧⲛⲛⲁϫⲟⲕⲣⲉϥ ϩⲛ ⲟⲩ . ⲕⲁϩⲙⲟⲩ ϩⲣⲁⲓ ⲛϩⲏⲧⲧⲏⲩⲧⲛ .
ⲛⲧⲉⲧⲛⲣⲉⲓⲣⲏⲛⲏ ⲙⲛⲛⲉⲧⲛⲉⲣⲏⲩ . 

ⲥⲉⲥⲱⲧⲙ ⲣⲱ ⲉⲩⲡⲟⲣⲛⲉⲓⲁ ⲛϩⲏⲧⲧⲏⲩⲧⲛ ⲁⲩⲱ ⲟⲩⲡⲟⲣⲛⲉⲓⲁ ⲛⲧⲉⲓⲙⲓⲛⲉ ⲉⲛⲥϩⲛⲛⲕⲉϩⲉⲑⲛⲟⲥ ⲁⲛ . ϩⲱⲥⲧⲉ
ⲉⲧⲣⲉⲟⲩⲁ ϫⲓⲧϩⲓⲙⲉ ⲙⲡⲉϥⲉⲓⲱⲧ . ⲁⲩⲱ ⲛⲧⲱⲧⲛ ⲧⲉⲧⲛϫⲟⲥⲉ ⲛϩⲏⲧ ⲁⲩⲱ ⲛⲧⲁⲧⲉⲧⲛⲣϩⲏⲃⲉ ⲁⲛ ⲛϩⲟⲩⲟ .
ϫⲉⲕⲁⲁⲥ ⲉⲩⲉϥⲓ ϩⲛⲧⲉⲧⲛⲙⲏⲧⲉ ⲙⲡⲉⲛⲧⲁϥⲉⲓⲣⲉ ⲙⲡⲉⲓϩⲱⲃ . ⲁⲛⲟⲕ ⲅⲁⲣ ⲉⲛϯϩⲁⲧⲉⲧⲏⲩⲧⲛ ⲁⲛ ϩⲙⲡⲥⲱⲙⲁ .
ⲉⲓϩⲁⲧⲉⲧⲏⲩⲧⲛ ⲇⲉ ϩⲙⲡⲉⲡⲛⲉⲩⲙⲁ . ⲁⲓⲟⲩⲱ ⲉⲓⲕⲣⲓⲛⲉ ϩⲱⲥ ⲉⲓϩⲁⲧⲛⲧⲏⲩⲧⲛ ⲙⲡⲉⲛⲧⲁϥⲉⲓⲣⲉ ⲙⲡⲉⲓϩⲱⲃ
ⲛⲧⲉⲓϩⲉ . ⲉⲁⲧⲉⲧⲛⲥⲱⲟⲩϩ ⲉϩⲟⲩⲛ ⲉⲛⲉⲧⲛⲉⲣⲏⲩ ϩⲙⲡⲣⲁⲛ ⲙⲡⲉⲛϫⲟⲉⲓⲥ ⲓⲏⲥⲟⲩⲥ ⲡⲉⲭⲣⲓⲥⲧⲟⲥ
ⲙⲛⲡⲁⲡⲛⲉⲩⲙⲁ ⲙⲛⲧϭⲟⲙ ⲙⲡⲉⲛϫⲟⲉⲓⲥ ⲓⲏⲥⲟⲩⲥ . ⲉϯ ⲙⲡⲁⲓ ⲛⲧⲉⲓⲙⲓⲛⲉ ⲙⲡⲥⲁⲧⲁⲛⲁⲥ ⲉⲩⲧⲁⲕⲟ ⲛⲧⲥⲁⲣⲝ .
ϫⲉⲉⲣⲉⲡⲉⲡⲛⲉⲩⲙⲁ ⲟⲩϫⲁⲓ ϩⲙⲡⲉϩⲟⲟⲩ ⲙⲡⲉⲛϫⲟⲉⲓⲥ ⲓⲏⲥⲟⲩⲥ ⲡⲉⲭⲣⲓⲥⲧⲟⲥ . ⲛⲛⲁⲛⲟⲩⲡⲉⲧⲛϣⲟⲩϣⲟⲩ ⲁⲛ .
ⲛⲧⲉⲧⲛⲥⲟⲟⲩⲛ ⲁⲛ ϫⲉϣⲁⲣⲉⲟⲩⲕⲟⲩⲓ ⲛⲑⲁⲃ ⲧⲣⲉⲡⲟⲩⲱϣⲙ ⲧⲏⲣϥ ϥⲓ . ϥⲓ ⲙⲡⲓⲑⲁⲃ ⲛⲁⲥ ⲉⲃⲟⲗ ⲛϩⲏⲧⲧⲏⲩⲧⲛ
ϫⲉⲉⲧⲉⲧⲛⲉϣⲱⲡⲉ ⲛⲟⲩⲟⲩⲱϣⲙ ⲛⲃⲣⲣⲉ ⲕⲁⲧⲁⲧϩⲉ ⲉⲛⲧⲉⲧⲛϩⲉⲛⲁⲧⲑⲁⲃ . ⲕⲁⲓ ⲅⲁⲣ ⲁⲩϣⲱⲱⲧ ⲙⲡⲉⲛⲡⲁⲥⲭⲁ
ϩⲁⲣⲟⲛ ⲡⲉⲭⲣⲓⲥⲧⲟⲥ . ϩⲱⲥⲧⲉ ⲙⲁⲣⲛⲣϣⲁ ϩⲛⲟⲩⲑⲁⲃ ⲁⲛ ⲛⲁⲥ . ⲟⲩⲇⲉ ϩⲛⲟⲩⲑⲁⲃ ⲁⲛ ⲛⲕⲁⲕⲓⲁ
ϩⲓⲡⲟⲛⲏⲣⲓⲁ . ⲁⲗⲗⲁ ϩⲛϩⲉⲛⲁⲧⲑⲁⲃ ⲛⲧⲃⲃⲟ ϩⲓⲙⲉ . ⲁⲓⲥϩⲁⲓ ⲛⲏⲧⲛ ϩⲛⲧⲉⲡⲓⲥⲧⲟⲗⲏ ϫⲉⲙⲡⲣⲧⲱϩ
ⲙⲛⲡⲟⲣⲛⲟⲥ . ⲟⲩ ⲡⲁⲛⲧⲱⲥ ⲉⲓϫⲱ ⲙⲙⲟⲥ ϫⲉⲙⲡⲟⲣⲛⲟⲥ ⲙⲡⲉⲓⲕⲟⲥⲙⲟⲥ ⲏ ⲙⲙⲁⲓⲧⲟⲉ ⲛϩⲟⲩⲟ ⲏ ⲛⲣⲉϥⲧⲱⲣⲡ ⲏ
ⲛⲣⲉϥϣⲙϣⲉⲉⲓⲇⲱⲗⲟⲛ ⲉϣϫⲉⲉϩⲉ ⲉⲓⲉ ϣϣⲉ ⲉⲣⲱⲧⲛ ⲉⲉⲓ ⲉⲃⲟⲗ ϩⲙⲡⲕⲟⲥⲙⲟⲥ . ⲧⲉⲛⲟⲩ ⲇⲉ ⲛⲧⲁⲓⲥϩⲁⲓ
ⲛⲏⲧⲛ ϫⲉⲙⲡⲣⲧⲱϩ ⲙⲛⲟⲩⲁ ⲉⲩⲙⲟⲩⲧⲉ ⲉⲣⲟϥ ϫⲉⲟⲩⲥⲟⲛ ⲡⲉ ⲉϣⲱⲡⲉ ⲟⲩⲡⲟⲣⲛⲟⲥ ⲡⲉ ⲏ ⲛⲣⲉϥϣⲙϣⲉⲉⲓⲇⲱⲗⲟⲛ
ⲏ ⲙⲙⲁⲓⲧⲟⲉ ⲛϩⲟⲩⲟ ⲏ ⲛⲣⲉϥⲥⲁϩⲟⲩ ⲏ ⲛⲣⲉϥϯϩⲉ ⲏ ⲛⲣⲉϥⲧⲱⲣⲡ ⲡⲁⲓ ⲛⲧⲉⲓⲙⲓⲛⲉ ⲟⲩⲇⲉ ⲙⲡⲣⲟⲩⲱⲙ ⲛⲙⲙⲁϥ
. ⲟⲩ ⲅⲁⲣ ⲉⲣⲟⲓ ⲡⲉ ⲉⲕⲣⲓⲛⲉ ⲛⲛⲉⲧϩⲓⲃⲟⲗ . ⲁⲩⲱ ⲛⲛⲉⲧϩⲓϩⲟⲩⲛ ⲁⲛ . ⲛⲧⲱⲧⲛ ⲕⲣⲓⲛⲉ ⲛⲛⲉⲧϩⲓϩⲟⲩⲛ
ⲡⲛⲟⲩⲧⲉ ⲇⲉ ⲛⲁⲕⲣⲓⲛⲉ ⲛⲛⲉⲧϩⲓⲃⲟⲗ ϥⲓ ⲙⲡⲡⲟⲛⲏⲣⲟⲥ ⲉⲃⲟⲗ ⲛϩⲏⲧⲧⲏⲩⲧⲛ . 

ⲟⲩⲛⲟⲩⲁ ⲛⲁⲧⲟⲗⲙⲁ ⲉⲃⲟⲗ ⲛϩⲏⲧⲧⲏⲩⲧⲛ ⲉⲟⲩⲛⲧϥⲟⲩϩⲱⲃ ⲙⲛⲡⲉⲧϩⲓⲧⲟⲩⲱϥ ⲉϫⲓϩⲁⲡ ϩⲓⲛⲣⲉϥϫⲓ ⲛϭⲟⲛⲥ ⲁⲩⲱ
ϩⲓⲛⲉⲧⲟⲩⲁⲁⲃ ⲁⲛ . ⲏ ⲛⲧⲉⲧⲛⲥⲟⲟⲩⲛ ⲁⲛ ϫⲉⲛⲉⲧⲟⲩⲁⲁⲃ ⲛⲉⲧⲛⲁⲕⲣⲓⲛⲉ ⲙⲡⲕⲟⲥⲙⲟⲥ . ⲁⲩⲱ
ⲉϣϫⲉⲉⲩⲛⲁⲕⲣⲓⲛⲉ ⲙⲡⲕⲟⲥⲙⲟⲥ ϩⲓⲱⲧⲧⲏⲩⲧⲛ ⲛⲧⲉⲧⲛⲙⲡϣⲁ ⲁⲛ ⲛϩⲉⲛⲕⲟⲩⲓ ⲙⲙⲁ ⲛϯϩⲁⲡ . ⲛⲧⲉⲧⲛⲥⲟⲟⲩⲛ ⲁⲛ
ϫⲉⲧⲛⲛⲁⲕⲣⲓⲛⲉ ⲛϩⲉⲛⲁⲅⲅⲉⲗⲟⲥ ⲉⲙⲡⲁⲧⲛⲡⲱϩ ⲉⲛⲁⲡⲕⲟⲥⲙⲟⲥ . ⲉϣⲱⲡⲉϭⲉ ⲟⲩⲛⲧⲏⲧⲛ ⲙⲙⲁⲩ ⲛϩⲉⲛϩⲱⲃ
ⲛⲧⲉⲡⲃⲓⲟⲥ ⲛⲉⲧⲥⲟϣϥ ϩⲛⲧⲉⲕⲕⲗⲏⲥⲓⲁ ⲛⲁⲓ ⲙⲁⲑⲙⲥⲟⲟⲩ . ⲉⲓϫⲱ ⲙⲙⲟⲥ ⲉⲩϣⲓⲡⲉ ⲛⲏⲧⲛ . ⲧⲁⲓ ⲧⲉ ⲧϩⲉ
ⲙⲛⲗⲁⲁⲩ ⲛⲥⲟⲫⲟⲥ ⲛϩⲏⲧⲧⲏⲩⲧⲛ ⲡⲁⲓ ⲉϥⲛⲁϣϭⲙϭⲟⲙ ⲉⲇⲓⲁⲕⲣⲓⲛⲉ ⲛⲧⲙⲏⲧⲉ ⲙⲡⲉϥⲥⲟⲛ . ⲁⲗⲗⲁ ⲟⲩⲛⲟⲩⲥⲟⲛ
ϫⲓϩⲁⲡ ⲙⲛⲡⲉϥⲥⲟⲛ . ⲁⲩⲱ ⲡⲁⲓ ϩⲓⲛⲁⲡⲓⲥⲧⲟⲥ . ⲏⲇⲏ ⲙⲉⲛ ϩⲟⲗⲱⲥ ⲣⲱ ⲟⲩϣⲱⲱⲧ ⲛⲏⲧⲛ ⲡⲉ
ϫⲉⲟⲩⲛⲧⲏⲧⲛϩⲁⲡ ⲙⲛⲛⲉⲧⲛⲉⲣⲏⲩ . ⲉⲧⲃⲉⲟⲩ ⲣⲱ ⲥⲉⲛⲁϫⲓⲧⲏⲩⲧⲛ ⲁⲛ ⲛϭⲟⲛⲥ . ⲉⲧⲃⲉⲟⲩ ⲣⲱ
ⲥⲉⲛⲁϥⲉϭⲧⲏⲩⲧⲛ ⲁⲛ . ⲁⲗⲗⲁ ⲛⲧⲱⲧⲛ ⲛⲉⲧϫⲓ ⲛϭⲟⲛⲥ . ⲁⲩⲱ ⲉⲧϥⲱϭⲉ ⲁⲩⲱ ⲡⲁⲓ ⲛⲛⲉⲧⲛⲥⲛⲏⲩ . ⲏ
ⲛⲧⲉⲧⲛⲥⲟⲟⲩⲛ ⲁⲛ ϫⲉⲛⲣⲉϥϫⲓ ⲛϭⲟⲛⲥ ⲛⲁⲕⲗⲏⲣⲟⲛⲟⲙⲉⲓ ⲁⲛ ⲛⲧⲙⲛⲧⲣⲣⲟ ⲙⲡⲛⲟⲩⲧⲉ ⲙⲡⲣⲡⲗⲁⲛⲁ ⲟⲩⲇⲉ
ⲙⲛⲡⲟⲣⲛⲟⲥ ⲟⲩⲇⲉ ⲙⲛⲣⲉϥϣⲙϣⲉⲉⲓⲇⲱⲗⲟⲛ ⲟⲩⲇⲉ ⲙⲛⲛⲟⲉⲓⲕ ⲟⲩⲇⲉ ⲙⲛⲙⲁⲗⲁⲕⲟⲥ ⲟⲩⲇⲉ ⲙⲛⲣⲉϥⲛⲕⲟⲧⲕ
ⲙⲛϩⲟⲟⲩⲧ . ⲟⲩⲇⲉ ⲙⲛⲣⲉϥϩⲱϥⲧ ⲟⲩⲇⲉ ⲙⲛⲙⲁⲓⲧⲟⲉ ⲛϩⲟⲩⲟ ⲟⲩⲇⲉ ⲙⲛⲣⲉϥϯϩⲉ ⲟⲩⲇⲉ ⲙⲛⲣⲉϥⲥⲁϩⲟⲩ ⲟⲩⲇⲉ
ⲙⲛⲣⲉϥⲧⲱⲣⲡ ⲛⲁⲕⲗⲏⲣⲟⲛⲟⲙⲉⲓ ⲛⲧⲙⲛⲧⲣⲣⲟ ⲙⲡⲛⲟⲩⲧⲉ . ⲁⲩⲱ ⲛⲁⲓ ⲛⲉⲧⲉⲧⲛⲛϩⲏⲧⲟⲩ ⲡⲉ ⲁⲗⲗⲁ
ⲁⲧⲉⲧⲛϫⲉⲕⲙⲧⲏⲩⲧⲛ ⲁⲗⲗⲁ ⲁⲧⲉⲧⲛⲧⲃⲃⲟ ⲁⲗⲗⲁ ⲁⲧⲉⲧⲛⲧⲙⲁⲉⲓⲟ ϩⲙⲡⲣⲁⲛ ⲙⲡⲉⲛϫⲟⲉⲓⲥ ⲓⲏⲥⲟⲩⲥ ⲁⲩⲱ
ϩⲙⲡⲉⲡⲛⲉⲩⲙⲁ ⲙⲡⲉⲛⲛⲟⲩⲧⲉ . ϩⲱⲃ ⲛⲓⲙ ⲉⲝⲉⲥⲧⲉⲓ ⲛⲁⲓ . ⲁⲗⲗⲁ ϩⲱⲃ ⲛⲓⲙ ⲣⲛⲟϥⲣⲉ ⲁⲛ . ϩⲱⲃ ⲛⲓⲙ
ⲉⲝⲉⲥⲧⲉⲓ ⲛⲁⲓ ⲁⲗⲗⲁ ⲛϯⲛⲁⲕⲁ ⲗⲁⲁⲩ ⲁⲛ ⲉⲣϫⲟⲉⲓⲥ ⲉⲣⲟⲓ . ⲛϭⲓⲛⲟⲩⲟⲟⲙ ⲛⲧϩⲏ ⲁⲩⲱ ⲧϩⲏ ⲛⲛϭⲓⲛⲟⲩⲟⲟⲙ
ⲡⲛⲟⲩⲧⲉ ⲇⲉ ⲧⲁⲓ ⲙⲛⲛⲉⲓⲕⲟⲟⲩⲉ ϥⲛⲁⲟⲩⲟⲥϥⲟⲩ ⲡⲥⲱⲙⲁ ⲛⲧⲟϥ ⲛⲧⲡⲟⲣⲛⲉⲓⲁ ⲁⲛ ⲁⲗⲗⲁ ⲙⲡϫⲟⲉⲓⲥ ⲁⲩⲱ
ⲡϫⲟⲉⲓⲥ ⲙⲡⲥⲱⲙⲁ . ⲁⲡⲛⲟⲩⲧⲉ ⲇⲉ ⲧⲟⲩⲛⲉⲥⲡⲉⲛϫⲟⲉⲓⲥ . ⲁⲩⲱ ϥⲛⲁⲧⲟⲩⲛⲟⲥⲛ ϩⲓⲧⲛⲧⲉϥϭⲟⲙ .
ⲛⲧⲉⲧⲛⲥⲟⲟⲩⲛ ⲁⲛ ϫⲉⲛⲉⲧⲛⲥⲱⲙⲁ ⲙⲙⲉⲗⲟⲥ ⲙⲡⲉⲭⲣⲓⲥⲧⲟⲥ ⲛⲉ . ⲧⲁϥⲓ ϭⲉ ⲛⲙⲙⲉⲗⲟⲥ ⲙⲡⲉⲭⲣⲓⲥⲧⲟⲥ ⲧⲁⲁⲁⲩ
ⲙⲙⲉⲗⲟⲥ ⲙⲡⲟⲣⲛⲏ ⲛⲛⲉⲥϣⲱⲡⲉ ⲏ ⲛⲧⲉⲧⲛⲥⲟⲟⲩⲛ ⲁⲛ ϫⲉⲡⲉⲧⲧⲱϭⲉ ⲙⲙⲟϥ ⲉⲧⲡⲟⲣⲛⲏ ⲟⲩⲥⲱⲙⲁ ⲛⲟⲩⲱⲧ ⲡⲉ .
ⲡⲉϫⲁϥ ⲅⲁⲣ ϫⲉⲥⲉⲛⲁϣⲱⲡⲉ ⲙⲡⲉⲥⲛⲁⲩ ⲉⲩⲥⲁⲣⲝ ⲛⲟⲩⲱⲧ . ⲡⲉⲧⲧⲱϭⲉ ⲇⲉ ⲙⲙⲟϥ ⲉⲡϫⲟⲉⲓⲥ ⲟⲩⲡⲛⲉⲩⲙⲁ
ⲛⲟⲩⲱⲧ ⲡⲉ . ⲡⲱⲧ ⲉⲃⲟⲗ ⲛⲧⲡⲟⲣⲛⲉⲓⲁ . ⲛⲟⲃⲉ ⲛⲓⲙ ⲉⲧⲉⲣⲉⲡⲣⲱⲙⲉ ⲛⲁⲁⲁⲩ ⲥⲉⲙⲡⲃⲟⲗ ⲙⲡⲥⲱⲙⲁ .
ⲡⲉⲧⲡⲟⲣⲛⲉⲩⲉ ⲇⲉ ⲛⲧⲟϥ ⲉϥⲣⲛⲟⲃⲉ ⲉⲡⲉϥⲥⲱⲙⲁ ⲙⲁⲩⲁⲁϥ . ⲏ ⲛⲧⲉⲧⲛⲥⲟⲟⲩⲛ ⲁⲛ ϫⲉⲡⲉⲧⲛⲥⲱⲙⲁ ⲡⲣⲡⲉ ⲡⲉ
ⲙⲡⲉⲡⲛⲉⲩⲙⲁ ⲉⲧⲟⲩⲁⲁⲃ ⲉⲧⲛϩⲏⲧⲧⲏⲩⲧⲛ . ⲡⲁⲓ ⲉⲛⲧⲁⲧⲉⲧⲛϫⲓⲧϥ ⲉⲃⲟⲗ ϩⲓⲧⲙⲡⲛⲟⲩⲧⲉ . ⲁⲩⲱ ⲛⲧⲉⲧⲛ
ⲡⲱⲧⲛ ⲁⲛ . ⲁⲩϣⲉⲡⲧⲏⲩⲧⲛ ⲅⲁⲣ ϩⲁⲟⲩⲁⲥⲟⲩ . ϯⲉⲟⲟⲩ ϭⲉ ⲙⲡⲛⲟⲩⲧⲉ ϩⲙⲡⲉⲧⲛⲥⲱⲙⲁ . 

ⲉⲧⲃⲉⲛⲉⲛⲧⲁⲧⲉⲧⲛⲥϩⲁⲓⲥⲟⲩ ⲇⲉ ⲛⲁⲓ ⲛⲁⲛⲟⲩⲥ ⲙⲡⲣⲱⲙⲉ ⲉⲧⲙϫⲱϩ ⲉⲥϩⲓⲙⲉ . ⲉⲧⲃⲉⲙⲡⲟⲣⲛⲉⲓⲁ ⲇⲉ
ⲙⲁⲣⲉⲡⲟⲩⲁ ⲡⲟⲩⲁ ϫⲓ ⲛⲁϥ ⲛⲧⲉϥⲥϩⲓⲙⲉ . ⲁⲩⲱ ⲙⲁⲣⲉⲧⲟⲩⲉⲓ ⲧⲟⲩⲉⲓ ϫⲓ ⲛⲁⲥ ⲙⲡⲉⲥϩⲁⲓ . ⲡϩⲟⲟⲩⲧ
ⲙⲁⲣⲉϥϯ ⲙⲡⲉⲧⲉⲣⲟϥ ⲛⲧⲉϥⲥϩⲓⲙⲉ . ϩⲟⲙⲟⲓⲱⲥ ⲇⲉ ⲧⲕⲉⲥϩⲓⲙⲉ ⲙⲁⲣⲉⲥϯ ⲙⲡⲉⲧⲉⲣⲟⲥ ⲙⲡⲉⲥϩⲁⲓ .
ⲧⲉⲥϩⲓⲙⲉ ⲟ ⲙⲡϫⲟⲉⲓⲥ ⲁⲛ ⲙⲡⲉⲥⲥⲱⲙⲁ ⲁⲗⲗⲁ ⲡⲉⲥϩⲁⲓ ⲡⲉ . ϩⲟⲙⲟⲓⲱⲥ ⲇⲉ ⲙⲡϩⲁⲓ ⲟ ⲙⲡϫⲟⲉⲓⲥ ⲁⲛ
ⲙⲡⲉϥⲥⲱⲙⲁ . ⲁⲗⲗⲁ ⲧⲉϥⲥϩⲓⲙⲉ ⲧⲉ . ⲙⲡⲣϥⲉϭⲛⲉⲧⲛⲉⲣⲏⲩ ⲉⲓⲙⲏⲧⲓ ϩⲛⲟⲩϣⲱⲛⲃ ⲡⲣⲟⲥⲟⲩⲟⲉⲓϣ
ϫⲉⲉⲧⲉⲧⲛⲉⲥⲣϥⲉ ⲉⲡⲉϣⲗⲏⲗ . ⲁⲩⲱ ⲟⲛ ⲛⲧⲉⲧⲛⲉⲓ ⲉⲧⲟⲩⲉⲛⲛⲉⲧⲛⲉⲣⲏⲩ ϫⲉⲛⲛⲉⲡⲥⲁⲧⲁⲛⲁⲥ ⲡⲉⲓⲣⲁⲍⲉ ⲙⲙⲱⲧⲛ
ⲉⲧⲃⲉⲧⲉⲧⲛⲙⲛⲧⲁⲧⲁⲙⲁϩⲧⲉ . ⲡⲁⲓ ⲇⲉ ⲉⲓϫⲱ ⲙⲙⲟϥ ⲕⲁⲧⲁⲟⲩⲥⲩⲛⲅⲛⲱⲙⲏ . ⲛⲕⲁⲧⲁⲟⲩⲉϩⲥⲁϩⲛⲉ ⲁⲛ .
ϯⲟⲩⲱϣ ⲅⲁⲣ ⲉⲧⲣⲉⲣⲱⲙⲉ ⲛⲓⲙ ϣⲱⲡⲉ ⲛⲧⲁϩⲉ ⲁⲗⲗⲁ ⲟⲩⲛⲧⲉⲡⲟⲩⲁ ⲡⲟⲩⲁ ⲟⲩⲭⲁⲣⲓⲥⲙⲁ ⲉⲃⲟⲗ ϩⲓⲧⲙⲡⲛⲟⲩⲧⲉ
ⲟⲩⲁ ⲙⲉⲛ ϩⲓⲛⲁⲓ ⲕⲉⲧ ⲇⲉ ⲛⲧⲉⲓϩⲉ . ϯϫⲱ ⲇⲉ ⲙⲙⲟⲥ ⲛⲛⲉⲧⲉⲙⲛⲧⲟⲩⲥϩⲓⲙⲉ ⲙⲛⲛⲉⲭⲏⲣⲁ ϫⲉⲛⲁⲛⲟⲩⲥ ⲛⲁⲩ
ⲉϭⲱ ⲛⲧⲁϩⲉ ϩⲱ . ⲉϣⲱⲡⲉ ⲇⲉ ⲉⲛⲥⲉⲛⲁϣⲉⲅⲕⲣⲁⲧⲉⲩⲉ ⲁⲛ ⲙⲙⲟⲟⲩ ⲙⲁⲣⲟⲩϫⲓ . ⲛⲁⲛⲟⲩϫⲓ ⲅⲁⲣ
ⲉϩⲟⲩⲉⲣⲱⲕϩ . ⲛⲉⲛⲧⲁⲩϫⲓ ⲇⲉ ϯⲡⲁⲣⲁⲅⲅⲉⲓⲗⲉ ⲛⲁⲩ ⲁⲛⲟⲕ ⲁⲛ ⲁⲗⲗⲁ ⲡϫⲟⲉⲓⲥ ⲉⲧⲙⲧⲣⲉⲧⲉⲥϩⲓⲙⲉ ⲡⲱⲣϫ
ⲉⲡⲉⲥϩⲁⲓ . ⲉϣⲱⲡⲉ ⲇⲉ ⲉⲥϣⲁⲛⲡⲱⲣϫ ⲙⲁⲣⲉⲥϭⲱ ⲛⲧⲉⲓϩⲉ . ⲏ ⲛⲥϩⲱⲧⲡ ⲉⲡⲉⲥϩⲁⲓ . ⲁⲩⲱ ⲡϩⲟⲟⲩⲧ
ⲉⲧⲙⲧⲣⲉϥⲕⲱ ⲛⲥⲱϥ ⲛⲧⲉϥⲥϩⲓⲙⲉ . ϯϫⲱ ⲇⲉ ⲙⲙⲟⲥ ⲙⲡⲕⲉⲥⲉⲉⲡⲉ ⲁⲛⲟⲕ ⲙⲡϫⲟⲉⲓⲥ ⲁⲛ ϫⲉⲉϣⲱⲡⲉ ⲟⲩⲥⲟⲛ
ⲉⲟⲩⲛⲧⲁϥ ⲙⲙⲁⲩ ⲛⲟⲩⲥϩⲓⲙⲉ ⲛⲁⲡⲓⲥⲧⲟⲥ ⲁⲩⲱ ⲉⲥⲟⲩⲱϣ ⲉϭⲱ ⲛⲙⲙⲁϥ ⲙⲡⲣⲧⲣⲉϥⲗⲟ ϩⲁⲣⲟⲥ . ⲁⲩⲱ ⲉϣⲱⲡⲉ
ⲟⲩⲥϩⲓⲙⲉ ⲉⲟⲩⲛⲧⲁⲥ ⲙⲙⲁⲩ ⲛⲟⲩϩⲁⲓ ⲛⲁⲡⲓⲥⲧⲟⲥ ⲉϥⲟⲩⲱϣ ⲉϭⲱ ⲛⲙⲙⲁⲥ ⲙⲡⲣⲧⲣⲉⲥⲗⲟ ϩⲁⲡϩⲁⲓ . ⲁϥⲧⲃⲃⲟ
ⲅⲁⲣ ⲛϭⲓⲡϩⲁⲓ ⲛⲁⲡⲓⲥⲧⲟⲥ ϩⲛⲧⲉⲥϩⲓⲙⲉ ⲁⲩⲱ ⲁⲥⲧⲃⲃⲟ ⲛϭⲓⲧⲉⲥϩⲓⲙⲉ ⲛⲁⲡⲓⲥⲧⲟⲥ ϩⲙⲡⲥⲟⲛ ⲉϣϫⲉ ⲙⲡⲉ
ⲉⲓⲉ ⲛⲉⲧⲛϣⲏⲣⲉ ϩⲉⲛⲁⲕⲁⲑⲁⲣⲧⲟⲛ ⲛⲉ ⲧⲉⲛⲟⲩ ⲇⲉ ⲥⲉⲟⲩⲁⲁⲃ . ⲉϣϫⲉ ⲡⲁⲡⲓⲥⲧⲟⲥ ⲇⲉ ⲛⲁⲡⲱⲣϫ
ⲙⲁⲣⲉϥⲡⲱⲣϫ ⲉⲛϥⲟ ⲁⲛ ⲛϩⲙϩⲁⲗ ⲛϭⲓⲡⲥⲟⲛ ⲏ ⲧⲥⲱⲛⲉ ϩⲛⲛⲉⲓϩⲱⲃ ⲛⲧⲉⲓⲙⲓⲛⲉ ⲛⲧⲁⲡϫⲟⲉⲓⲥ ⲅⲁⲣ ⲧⲁϩⲙⲛ
ϩⲛⲟⲩⲉⲓⲣⲏⲛⲏ . ⲟⲩ ⲅⲁⲣ ⲡⲉⲧⲉⲣⲉⲥⲟⲟⲩⲛ ⲙⲙⲟϥ ⲧⲉⲥϩⲓⲙⲉ . ⲙⲏ ⲧⲉⲛⲁϣⲧⲟⲩϫⲉⲡⲟⲩϩⲁⲓ . ⲁⲩⲱ ⲟⲩ
ⲡⲉⲧⲕⲥⲟⲟⲩⲛ ⲙⲙⲟϥ ⲡϩⲁⲓ ⲙⲏ ⲕⲛⲁϣⲧⲟⲩϫⲉⲧⲉⲕⲥϩⲓⲙⲉ . ⲉⲓ ⲙⲏ ⲛⲧϩⲉ ⲉⲛⲧⲁⲡϫⲟⲉⲓⲥ ⲧⲉϣⲡⲟⲩⲁ ⲡⲟⲩⲁ
ⲙⲙⲟⲥ . ⲡⲟⲩⲁ ⲡⲟⲩⲁ ⲛⲧϩⲉ ⲉⲛⲧⲁⲡⲛⲟⲩⲧⲉ ⲧⲁϩⲙⲉϥ ⲙⲁⲣⲉϥⲙⲟⲟϣⲉ ⲙⲙⲟⲥ . ⲁⲩⲱ ⲧⲁⲓ ⲧⲉ ⲧϩⲉ ⲉⲧϯⲧⲱϣ
ⲙⲙⲟⲥ ϩⲛⲛⲉⲕⲕⲗⲏⲥⲓⲁ ⲛⲓⲙ . ⲁⲩⲧⲉϩⲙⲟⲩⲁ ⲉϥⲥⲃⲃⲏⲩ ⲙⲡⲣⲧⲣⲉϥϩⲟⲃⲥϥ . ⲁⲩⲧⲉϩⲙⲟⲩⲁ ⲉϥⲟ ⲛⲁⲧⲥⲃⲃⲉ
ⲙⲡⲣⲧⲣⲉϥⲥⲃⲃⲏⲧϥ . ⲡⲥⲃⲃⲉ ⲟⲩⲗⲁⲁⲩ ⲡⲉ ⲁⲩⲱ ⲧⲙⲛⲧⲁⲧⲥⲃⲃⲉ ⲟⲩⲗⲁⲁⲩ ⲧⲉ . ⲁⲗⲗⲁ ⲡϩⲁⲣⲉϩ ⲉⲛⲉⲛⲧⲟⲗⲏ
ⲙⲡⲛⲟⲩⲧⲉ ⲡⲉ . ⲡⲟⲩⲁ ⲡⲟⲩⲁ ϩⲙⲡⲧⲱϩⲙ ⲉⲛⲧⲁⲩⲧⲁϩⲙⲉϥ ⲛϩⲏⲧϥ ⲙⲁⲣⲉϥϭⲱ ⲛϩⲏⲧϥ . ⲁⲩⲧⲁϩⲙⲉⲕ ⲉⲕⲟ
ⲛϩⲙϩⲁⲗ ⲙⲡⲣⲧⲣⲉϥⲣⲣⲟⲟⲩϣ ⲛⲁⲕ . ⲁⲗⲗⲁ ⲕⲁⲛ ⲉϣⲱⲡⲉ ⲟⲩⲛϭⲟⲙ ⲙⲙⲟⲕ ⲉⲣⲣⲙϩⲉ ⲭⲣⲱ ⲛϩⲟⲩⲟ . ⲡϩⲙϩⲁⲗ
ⲅⲁⲣ ⲉⲛⲧⲁⲩⲧⲁϩⲙⲉϥ ϩⲙⲡϫⲟⲉⲓⲥ ⲡⲁⲡⲉⲗⲉⲩⲑⲉⲣⲟⲥ ⲙⲡϫⲟⲉⲓⲥ ⲡⲉ . ϩⲟⲙⲟⲓⲱⲥ ⲡⲣⲙϩⲉ ⲉⲛⲧⲁⲩⲧⲁϩⲙⲉϥ
ⲡϩⲙϩⲁⲗ ⲙⲡⲉⲭⲣⲓⲥⲧⲟⲥ ⲡⲉ . ⲁⲩϣⲉⲡⲧⲏⲩⲧⲛ ϩⲁⲟⲩⲁⲥⲟⲩ ⲙⲡⲣϣⲱⲡⲉ ⲛϩⲙϩⲁⲗ ⲛⲣⲱⲙⲉ . ⲡⲟⲩⲁ ⲡⲟⲩⲁ
ϩⲙⲡⲉⲛⲧⲁⲩⲧⲁϩⲙⲉϥ ⲛϩⲏⲧϥ ⲛⲁⲥⲛⲏⲩ ⲙⲁⲣⲉϥϭⲱ ϩⲙⲡⲁⲓ ⲛⲛⲁϩⲣⲙⲡⲛⲟⲩⲧⲉ . ⲉⲧⲃⲉⲙⲡⲁⲣⲑⲉⲛⲟⲥ ⲇⲉ
ⲙⲛⲧⲁⲓⲟⲩⲉϩⲥⲁϩⲛⲉ ⲙⲙⲁⲩ ⲛⲧⲉⲡϫⲟⲉⲓⲥ . ϯϯ ⲇⲉ ⲛⲟⲩⲅⲛⲱⲙⲏ ϩⲱⲥ ⲉⲁⲩⲛⲁ ⲛⲁⲓ ϩⲓⲧⲙⲡϫⲟⲉⲓⲥ ⲉⲣⲡⲓⲥⲧⲟⲥ
. ϯⲙⲉⲉⲩⲉ ϭⲉ ϫⲉⲛⲁⲛⲟⲩⲡⲁⲓ ⲉⲧⲃⲉⲧⲁⲛⲁⲅⲕⲏ ⲉⲧϣⲟⲟⲡ . ϫⲉⲛⲁⲛⲟⲩⲥ ⲙⲡⲣⲱⲙⲉ ⲉϭⲱ ⲛⲧⲉⲓϩⲉ . ⲕⲙⲏⲣ
ⲉⲥϩⲓⲙⲉ ⲙⲡⲣϣⲓⲛⲉ ⲛⲥⲁⲃⲱⲗ ⲕⲃⲏⲗ ⲉⲃⲟⲗ ⲛⲥϩⲓⲙⲉ ⲙⲡⲣϣⲓⲛⲉ ⲛⲥⲁⲥϩⲓⲙⲉ . ⲉϣⲱⲡⲉ ⲇⲉ ⲉⲕϣⲁⲛϫⲓ
ⲙⲡⲕⲣⲛⲟⲃⲉ ⲁⲩⲱ ⲉⲥϣⲁⲛϫⲓ ⲛϭⲓⲧⲡⲁⲣⲑⲉⲛⲟⲥ ⲙⲡⲥⲣⲛⲟⲃⲉ ⲛⲁⲓ ⲇⲉ ⲛⲧⲉⲓⲙⲓⲛⲉ ⲛⲁϣⲉⲡⲑⲗⲓⲯⲓⲥ ϩⲛⲧⲉⲩⲥⲁⲣⲝ
ⲁⲛⲟⲕ ⲇⲉ ϯϯⲥⲟ ⲉⲣⲱⲧⲛ . ⲡⲁⲓ ⲇⲉ ⲉⲓϫⲱ ⲙⲙⲟϥ ⲛⲁⲥⲛⲏⲩ ϫⲉⲡⲉⲟⲩⲟⲉⲓϣ ⲛⲟⲗⲕ ⲡⲉ . ϫⲉⲕⲁⲁⲥ ϭⲉ
ⲛⲕⲟⲟⲩⲉ ⲉⲧⲉⲟⲩⲛⲧⲟⲩⲥϩⲓⲙⲉ ⲙⲙⲁⲩ ⲛⲥⲉⲣⲑⲉ ⲛⲛⲉⲧⲉⲙⲛⲧⲁⲩ . ⲁⲩⲱ ⲛⲉⲧⲣⲓⲙⲉ ϩⲱⲥ ⲉⲛⲥⲉⲣⲓⲙⲉ ⲁⲛ . ⲁⲩⲱ
ⲛⲉⲧⲣⲁϣⲉ ϩⲱⲥ ⲉⲛⲥⲉⲣⲁϣⲉ ⲁⲛ . ⲁⲩⲱ ⲛⲉⲧϣⲱⲡ ϩⲱⲥ ⲉⲛⲥⲉⲁⲙⲁϩⲧⲉ ⲁⲛ . ⲁⲩⲱ ⲛⲉⲧⲭⲣⲱ ⲙⲡⲉⲓⲕⲟⲥⲙⲟⲥ
ϩⲱⲥ ⲉⲛⲥⲉⲭⲣⲱ ⲁⲛ . ϥⲛⲁⲡⲁⲣⲁⲅⲉ ⲅⲁⲣ ⲛϭⲓⲡⲉⲥⲭⲏⲙⲁ ⲙⲡⲉⲓⲕⲟⲥⲙⲟⲥ . ϯⲟⲩⲉϣⲧⲏⲩⲧⲛ ⲇⲉ
ⲉⲧⲣⲉⲧⲉⲧⲛϣⲱⲡⲉ ⲛⲁⲧⲣⲟⲟⲩϣ . ⲡⲉⲧⲉⲙⲛⲧϥⲥϩⲓⲙⲉ ϥϥⲓⲣⲟⲟⲩϣ ⲉⲛⲁⲡϫⲟⲉⲓⲥ ϫⲉⲉϥⲛⲁⲁⲣⲉⲥⲕⲉ ⲙⲡϫⲟⲉⲓⲥ
ⲛⲁϣ ⲛϩⲉ . ⲡⲉⲛⲧⲁϥϫⲓ ⲇⲉ ϥϥⲓⲣⲟⲟⲩϣ ⲉⲛⲁⲡⲕⲟⲥⲙⲟⲥ ϫⲉⲉϥⲛⲁⲁⲣⲉⲥⲕⲉ ⲛⲧⲉϥⲥϩⲓⲙⲉ ⲛⲁϣ ⲛϩⲉ . ⲁⲩⲱ
ϥⲡⲏϣ ⲁⲩⲱ ⲧⲉⲥϩⲓⲙⲉ ⲉⲧⲉⲙⲛⲧⲥϩⲁⲓ ⲙⲛⲧⲡⲁⲣⲑⲉⲛⲟⲥ ϥⲓⲣⲟⲟⲩϣ ⲉⲛⲁⲡϫⲟⲉⲓⲥ ϫⲉⲕⲁⲁⲥ ⲉⲥⲉϣⲱⲡⲉ ⲉⲥⲟⲩⲁⲁⲃ
ϩⲙⲡⲉⲥⲥⲱⲙⲁ ⲙⲛⲡⲉⲥⲡⲛⲉⲩⲙⲁ ⲧⲉⲛⲧⲁⲥϫⲓϩⲁⲓ ⲇⲉ ϥⲓⲣⲟⲟⲩϣ ⲉⲛⲁⲡⲕⲟⲥⲙⲟⲥ ϫⲉⲛⲁϣ ⲛϩⲉ ⲉⲥⲛⲁⲁⲣⲉⲥⲕⲉ
ⲙⲡⲉⲥϩⲁⲓ . ⲉⲓϫⲱ ⲇⲉ ⲙⲡⲁⲓ ⲉⲧⲉⲧⲛⲛⲟϥⲣⲉ . ϫⲉⲕⲁⲁⲥ ⲁⲛ ⲉⲓⲉϯ ⲛⲟⲩⲉⲗⲱ ⲉϩⲏⲧⲧⲏⲩⲧⲛ ⲁⲗⲗⲁ
ⲡⲣⲟⲥⲟⲩⲧⲥⲁⲛⲟ ⲙⲛⲧϭⲓⲛⲁϩⲉⲣⲁⲧⲕ ⲉⲡϫⲟⲉⲓⲥ ⲕⲁⲗⲱⲥ ⲁϫⲛⲣⲟⲟⲩϣ ⲉϣϫⲉ ⲟⲩⲛⲟⲩⲁ ⲇⲉ ϫⲱ ⲙⲙⲟⲥ ϫⲉϥϣⲓⲡⲉ
ⲉϫⲛⲧⲉϥϣⲉⲉⲣⲉ ⲉϣⲱⲡⲉ ⲁⲥⲣⲛⲟϭ ⲁⲩⲱ ⲧⲁⲓ ⲧⲉ ⲧϩⲉ ⲉⲧϣϣⲉ ⲉϣⲱⲡⲉ ⲡⲉⲧϥⲟⲩⲁϣϥ ⲙⲁⲣⲉϥⲁⲁϥ ⲛϥⲣⲛⲟⲃⲉ
ⲁⲛ ⲙⲁⲣⲟⲩϫⲓ . ⲡⲉⲛⲧⲁϥⲁϩⲉ ⲇⲉ ⲉⲣⲁⲧϥ ϩⲙⲡⲉϥϩⲏⲧ ⲉϥⲧⲁϫⲣⲏⲩ ⲉⲙⲛϩⲧⲟⲣ ⲉⲣⲟϥ . ⲟⲩⲛⲧϥⲉⲝⲟⲩⲥⲓⲁ ⲇⲉ
ⲙⲙⲁⲩ ⲉⲧⲃⲉⲡⲉϥⲟⲩⲱϣ ⲙⲙⲓⲛⲙⲙⲟϥ . ⲁⲩⲱ ⲁϥⲕⲣⲓⲛⲉ ⲙⲡⲁⲓ ϩⲙⲡⲉϥϩⲏⲧ ⲉϩⲁⲣⲉϩ ⲉⲧⲉϥϣⲉⲉⲣⲉ ⲕⲁⲗⲱⲥ
ϥⲛⲁⲁⲁⲥ . ϩⲱⲥⲧⲉ ⲡⲉⲧⲛⲁϯⲧⲉϥϣⲉⲉⲣⲉ ⲛϩⲁⲓ ⲕⲁⲗⲱⲥ ϥⲛⲁⲁⲁⲥ . ⲁⲩⲱ ⲡⲉⲧⲉⲛϥⲛⲁⲧⲁⲁⲥ ⲁⲛ
ⲉϥⲛⲁⲣⲟⲩϩⲟⲩⲟ . ⲧⲉⲥϩⲓⲙⲉ ⲙⲏⲣ ⲉⲡϩⲟⲥⲟⲛ ⲡⲉⲟⲩⲟⲉⲓϣ ⲡⲉⲥϩⲁⲓ ⲟⲛϩ ⲉⲣϣⲁⲛⲡⲉⲥϩⲁⲓ ⲇⲉ ⲙⲟⲩ ⲟⲩⲣⲙϩⲏ
ⲧⲉ ⲉϩⲙⲟⲟⲥ ⲙⲛⲡⲉⲧⲉϩⲛⲁⲥ ⲙⲟⲛⲟⲛ ϩⲙⲡϫⲟⲉⲓⲥ . ⲛⲁⲓⲁⲧⲥ ⲇⲉ ⲛϩⲟⲩⲟ ⲉⲥϣⲁⲛϭⲱ ⲛⲧⲉⲓϩⲉ ⲕⲁⲧⲁⲧⲁⲅⲛⲱⲙⲏ
. ϯϫⲱ ⲅⲁⲣ ⲙⲙⲟⲥ ϩⲱ ϫⲉⲟⲩⲛⲧⲁⲓ ⲙⲙⲁⲩ ⲙⲡⲉⲡⲛⲉⲩⲙⲁ ⲙⲡⲛⲟⲩⲧⲉ . 

ⲁⲣϯⲉⲟⲟⲩ ⲙⲡⲛⲟⲩⲧⲉ ⲧⲱⲛⲉ . ⲉⲓϣⲁϫⲉ ⲉⲣⲟ ⲛⲧⲟ ⲁⲫⲑⲟⲛⲓⲁ ⲧϣⲉⲉⲣⲉ ⲙⲡⲕⲟⲙⲉⲥ ⲁⲗⲉⲝⲁⲛⲇⲣⲟⲥ · ⲏ
ⲁⲣⲧⲁⲓⲉⲡⲙⲁ ⲉⲛⲧⲁⲩⲥⲁⲛⲟⲩϣⲉ ⲛϩⲏⲧϥ ⲕⲁⲧⲁⲡⲛⲟⲩⲧⲉ ⲁⲩⲱ ⲕⲁⲧⲁⲡⲕⲟⲥⲙⲟⲥ , ϩⲛⲛⲟⲩϣⲁϫⲉ ⲙⲛⲛⲟⲩϩⲃⲏⲩⲉ ·
ⲉⲛⲉⲙⲡⲉⲡⲟⲩϩⲏⲧ ⲧⲁⲕⲟ . ⲛⲉⲣⲁⲥⲱϣⲡⲙⲁ ⲁⲛ ⲉⲧⲉⲛϩⲏⲧϥ . ⲏ ⲛⲉⲣⲁⲧϭⲁⲓⲉⲛⲉⲥⲛⲏⲩ ⲉⲧϩⲙⲡⲙⲁ ⲛⲙⲙⲉ ·
ⲥⲉⲙⲟⲩⲧⲉ ⲙⲉⲛ ⲉⲣⲟ ϩⲙⲡⲟⲩⲣⲁⲛ ϫⲉⲁⲫⲑⲟⲛⲓⲁ · ⲧⲉⲫⲑⲟⲛⲉⲓ ⲇⲉ ⲉⲣⲟ ⲙⲁⲩⲁⲁⲧⲉ · ⲁⲩⲱ ⲧⲉⲟ ⲛⲃⲁⲥⲕⲁⲛⲟⲥ
ⲉⲣⲟ ⲙⲙⲓⲛⲙⲙⲟ · ⲉⲣⲟⲩⲱϣ ⲉⲧⲁⲕⲉⲧⲟⲩⲯⲩⲭⲏ ⲉⲧⲉⲙⲡⲕⲟⲥⲙⲟⲥ ⲧⲏⲣϥ ⲙⲡϣⲁ ⲙⲙⲟⲥ ⲁⲛ · ⲁⲩⲱ ⲉⲥⲱⲣⲙ
ⲛⲛⲟⲩϩⲓⲥⲉ ⲉⲡϫⲓⲛϫⲏ · ⲉⲃⲟⲗ ϫⲉⲁⲣⲕⲁⲡⲙⲁ ⲙⲡⲥⲁⲧⲁⲛⲁⲥ ⲉϩⲟⲩⲛ ⲉⲣⲟ ⲉⲧⲣⲉϥⲡⲱⲱⲛⲉ ⲙⲡⲟⲩϩⲏⲧ · ⲁⲩⲱ
ⲛϥⲥⲣⲙⲣⲱⲙⲉ ⲛⲧϩⲉ ⲛⲛⲓⲉⲥⲟⲟⲩ ⲉⲧⲟ ⲛϩⲟⲟⲗⲉ · ⲧⲁⲑⲏⲧ ⲁⲩⲱ ⲧⲁⲧⲥⲃⲱ ⲉⲧⲉⲙⲛⲥⲃⲱ ⲙⲙⲟⲥ ·
ⲉⲛⲉⲟⲩⲛⲉⲡⲓⲥⲧⲏⲙⲏ ⲅⲁⲣ ⲙⲙⲟ . ⲕⲁⲛ ⲁⲩⲙⲓϣⲉ ⲛⲙⲙⲉ ⲛⲁⲙⲉ ⲧⲉⲏⲡ ⲉⲕⲁⲣⲱⲙⲉ ⲉⲉⲓⲙⲉ ϫⲉⲉⲧⲉⲧⲛⲟ ⲛⲁϣ
ⲛϩⲉ ⲛϩⲟⲩⲛ ⲙⲡⲉⲧⲛⲙⲁ · ⲙⲁⲗⲓⲥⲧⲁ ⲉⲁⲣϫⲟⲟⲩ ⲙⲡⲟⲩⲉⲓⲱⲧ ⲙⲛⲧⲟⲩⲙⲁⲁⲩ , ϫⲉⲁⲩⲙⲓϣⲉ ⲛⲙⲙⲁⲓ · ⲏ
ϫⲉⲁⲩϩⲟⲟⲩϣ ⲉⲣⲟⲓ · ⲉⲣϫⲓϭⲟⲗ ⲉⲙⲡⲟⲩⲙⲓϣⲉ ⲛⲙⲙⲉ ⲟⲩⲧⲉ ⲙⲡⲟⲩϩⲟⲟⲩϣ ⲉⲣⲟ · ⲛⲧⲁⲩⲙⲓϣⲉ ⲛⲙⲙⲉ ϫⲉⲁⲩϯ
ⲛⲉ ⲟⲩⲉⲡⲓⲥⲧⲏⲙⲏ ϩⲙⲡⲧⲣⲉⲡⲁⲣⲁⲃⲁ ⲛⲧⲉⲛⲧⲟⲗⲏ ⲛⲧⲉϫⲓϩⲛⲟ ⲛⲧⲟⲟⲧⲟⲩ ⲛⲛⲟⲩⲉⲓⲟⲧⲉ ⲟⲩⲉϣ ⲛϣⲓⲛⲉ ·
ⲛⲧⲁⲣϣⲓⲛⲉ ⲛⲥⲁⲟⲩ ⲉⲣⲉⲣⲭⲣⲉⲓⲁ ⲛⲁϥ · ⲁⲩⲧⲥⲧⲟ ⲉⲃⲟⲗ · ⲏ ⲉⲙⲡⲟⲩⲧⲁⲁϥ ⲛⲉ · ⲉⲣϣⲁⲛϫⲟⲟⲥ ⲙⲡⲟⲩⲉⲓⲱⲧ
ⲙⲛⲧⲟⲩⲙⲁⲁⲩ · ⲉⲛⲣϩⲟⲧⲉ · ⲙⲁⲗⲓⲥⲧⲁ ⲉⲣϫⲓϭⲟⲗ · ⲟⲩⲕⲟⲩⲛ ⲧⲉⲟⲩⲱϣ ⲉⲧⲣⲉⲛⲧⲁⲙⲟⲟⲩ ⲉⲛⲟⲩϩⲃⲏⲩⲉ
ⲙⲙⲛⲧⲥⲟϭ ⲉⲧⲉⲉⲓⲣⲉ ⲙⲙⲟⲟⲩ · ⲙⲛⲛⲟⲩϫⲓⲟⲩⲉ ⲙⲛⲛⲟⲩϯⲧⲱⲛ · ⲧⲃⲗⲗⲏ ⲛⲁⲙⲉ ⲉⲧϫⲟⲡϫⲡ ⲙⲙⲉⲉⲣⲉ ⲛⲧϩⲉ
ⲛⲛⲉⲧϩⲛⲧⲡⲁϣⲉ ⲛⲧⲉⲩϣⲏ · ⲁⲩⲱ ⲛⲧϩⲉ ⲛⲛⲓⲃⲗⲗⲉ , ⲉⲧⲉⲙⲛⲃⲁⲗ ⲙⲙⲟⲟⲩ · ⲉⲃⲟⲗ ⲧⲱⲛ ϫⲉⲉⲣⲉⲛⲟⲩⲉⲓⲟⲧⲉ
ⲛⲃⲟⲗ ϩⲙⲡⲕⲟⲥⲙⲟⲥ ⲛⲁⲥⲱⲧⲙ ⲉⲡⲟⲩϣⲁϫⲉ ⲛϩⲟⲩⲛ ϩⲙⲡⲉⲓⲙⲁ · ⲛⲧⲛⲧⲙⲉⲓⲙⲉ ⲁⲛⲟⲛ ϩⲛⲧϩⲉⲛⲉⲉⲧⲏ · ⲡⲉ
ⲁⲩϫⲓⲧⲉ ⲛϭⲟⲛⲥ ⲛⲁⲙⲉ ⲏ ⲁⲩⲑⲙⲕⲟ ⲏ ⲁⲩⲗⲩⲡⲉⲓ ⲙⲙⲟ · ⲛⲉⲣⲉⲏⲡ ⲡⲉ ⲉⲧⲁⲙⲟⲛ ⲉⲡⲟⲩⲙⲕⲁϩ · ⲧⲁⲣⲛⲉⲓⲙⲉ
ϫⲉⲉⲣⲉϫⲉⲙⲉ · ϫⲛ ⲙⲙⲟⲛ · ⲏ ⲛⲧⲉⲧⲁⲙⲉⲧⲟⲩⲙⲁⲁⲩ ⲉⲧϩⲙⲡⲙⲁ ϩⲁⲧⲏ . ⲉϣⲱⲡⲉ ⲉⲣⲉⲙⲟⲩⲧⲉ ⲉⲣⲟⲥ ⲁⲛ
ⲙⲙⲁⲧⲉ ϩⲛⲧⲟⲩⲧⲁⲡⲣⲟ ϫⲉⲙⲁⲁⲩ . ⲉⲣⲉⲡⲟⲩϩⲏⲧ ⲇⲉ ⲟⲩⲏⲩ ⲛⲥⲁⲃⲟⲗ ⲙⲙⲟⲥ . ⲛⲧϩⲉ ⲉⲧⲥⲏϩ ϫⲉⲡⲉⲓⲗⲁⲟⲥ
ⲧⲁⲓⲟ ⲙⲙⲟⲓ ϩⲛⲛⲉⲩⲥⲡⲟⲧⲟⲩ · ⲡⲉⲩϩⲏⲧ ⲇⲉ ⲟⲩⲏⲩ ⲛⲥⲁⲛⲃⲟⲗ ⲙⲙⲟⲓ · ⲉⲛⲉⲙⲡⲉⲡⲟⲩϩⲏⲧ ⲅⲁⲣ ⲛⲁⲧⲥⲃⲱ
ⲣⲕⲁⲕⲉ ⲉⲣⲟ . ⲛⲉⲣⲁⲕⲁⲧⲁⲫⲣⲟⲛⲉⲓ ⲡⲉ ⲛⲛⲟⲩⲉⲓⲟⲧⲉ ⲉⲧϩⲛⲧⲥⲩⲛⲁⲅⲱⲅⲏ ⲛⲙⲙⲉ · ⲏ ⲛⲉⲣⲁⲥⲱϣ ⲛⲛⲉⲥⲛⲏⲩ ,
ⲉⲧⲉⲣⲉⲟⲩⲏϩ ⲛⲙⲙⲁⲩ ϩⲛⲧⲟⲩⲙⲛⲧϫⲁⲥⲓϩⲏⲧ · ⲙⲛⲧⲟⲩⲙⲛⲧⲃⲁⲃⲉⲣⲱⲙⲉ · ⲏ ⲉⲛⲉⲙⲡⲉⲕⲱ ⲛⲥⲱ ⲛⲧⲉⲥⲃⲱ
ⲙⲛⲧⲙⲛⲧⲣⲙⲛϩⲏⲧ . ⲁⲩⲱ ⲛⲧⲉⲙⲉⲣⲉⲡⲡⲉⲧϩⲟⲟⲩ , ⲉϩⲟⲩⲉⲡⲡⲉⲧⲛⲁⲛⲟⲩϥ . ⲛⲉⲣⲁⲙⲉⲗⲉⲧⲁ ⲡⲉ ⲛϩⲉⲛϣⲁϫⲉ
ⲉⲩⲃⲟⲟⲛⲉ . ⲛⲧⲉϫⲟⲟⲥ ϩⲛⲧⲟⲩⲧⲁⲡⲣⲟ ⲉⲧⲙⲉϩ ⲛⲥⲁϩⲟⲩ ϩⲓⲥⲓϣⲉ , ϫⲉϯⲛⲁⲃⲱⲕ ⲉⲕⲉϩⲉⲛⲉⲉⲧⲏ .
ⲛⲧⲁⲡⲉⲓⲙⲁ ϫⲓⲧⲉ ⲛϭⲟⲛⲥ ϩⲛⲟⲩ · ⲏ ⲟⲩ ⲡⲉ ⲡⲃⲁⲣⲟⲥ ⲉⲛⲧⲁⲩⲟⲩⲁϩϥ ⲉϫⲱ · ⲛⲥⲁⲃⲏⲗ ϫⲉⲁⲩϫⲟⲟⲥ ⲛⲉ
ϫⲉⲙⲡⲣⲡⲁⲣⲁⲃⲁ ⲛⲧⲉⲛⲧⲟⲗⲏ ⲙⲡⲛⲟⲩⲧⲉ · ⲉⲃⲟⲗ ϫⲉⲁⲣϯϣⲟⲟⲩ , ⲁⲩⲱ ⲙⲉⲥⲟⲩⲁⲫⲓ ⲛⲟⲩⲗⲉⲗⲟⲩ ⲉⲥϩⲙⲡⲏⲓ
ⲛⲙⲙⲉ ϫⲉⲕⲁⲥ ⲉⲧⲉⲧⲛⲛⲁϣⲱⲡⲉ ⲛϫⲣⲟⲡ ⲁⲩⲱ ⲛⲥⲕⲁⲛⲇⲁⲗⲟⲛ ⲛⲛⲉⲧⲛⲉⲣⲏⲩ · ⲉⲧⲃⲉⲡⲁⲓ ϯϩⲟⲙⲟⲗⲟⲅⲉⲓ ⲛⲉ
ϫⲉⲉϣⲱⲡⲉ ⲉⲣⲉⲧⲙⲕⲁⲉⲡⲓⲥⲧⲏⲙⲏ ⲙⲙⲟ ⲁⲩⲱ ⲛⲧⲉϥⲓ ⲧⲉⲓⲙⲛⲧⲁⲧⲥⲱⲧⲙ ⲉⲃⲟⲗ ⲙⲙⲟ ⲙⲛⲛⲓϯⲧⲱⲛ ⲉⲡϫⲓⲛϫⲏ .
ϯⲛⲁⲧⲣⲉⲡⲟⲩϩⲏⲧ ⲙⲕⲁϩ . ⲁⲩⲱ ϯⲛⲁⲧⲣⲉⲩⲉⲓⲣⲉ ⲛⲉ ⲕⲁⲧⲁⲡⲉⲛⲧⲁϥⲉⲓ ⲉⲃⲟⲗ ϩⲛⲧⲟⲩⲧⲁⲡⲣⲟ · ⲛⲁⲙⲉ ϯⲙⲟⲕϩ
ⲛϩⲏⲧ ⲛⲁⲓ , ⲛⲙⲙⲉ , ⲏ ⲛⲙⲙⲏⲧⲛ · ⲉⲓⲣϩⲟⲧⲉ ϫⲉⲙⲏⲡⲟⲧⲉ ⲛⲧϩⲉ ⲉⲛⲧⲁⲡϩⲟϥ ⲉⲝⲁⲡⲁⲧⲁ ⲛⲉⲩϩⲁ
ϩⲛⲧⲉϥⲡⲁⲛⲟⲩⲣⲅⲓⲁ ⲛⲥⲉⲧⲁⲕⲟ ⲛϭⲓⲛⲉⲧⲛϩⲏⲧ ⲉⲃⲟⲗ ϩⲛⲧⲙⲛⲧϩⲁⲡⲗⲟⲩⲥ ⲙⲛⲡⲧⲃⲃⲟ ⲉⲧϫⲓ ⲉϩⲟⲩⲛ
ⲉⲡⲉⲭⲣⲓⲥⲧⲟⲥ : ⲉϣϫⲉ ⲧⲉⲧⲙⲙⲁⲩ ⲙⲡϥⲕⲁⲁⲥ ϩⲙⲡⲡⲁⲣⲁⲇⲉⲓⲥⲟⲥ ⲉϥⲛⲁϯⲥⲟ ⲉⲣⲟ . ⲏ ⲉⲣⲱⲧⲛ
ϩⲙⲡⲧⲣⲉⲧⲛⲕⲁⲙⲁ ⲛⲁϥ ⲛϩⲏⲧⲧⲏⲩⲧⲛ · ⲁⲩⲱ ⲛⲧⲉⲧⲛϣⲱⲡ ⲉⲣⲱⲧⲛ ⲛⲛⲉϥϣⲟϫⲛⲉ ⲛⲕⲣⲟϥ ⲙⲛⲛⲉϥϩⲃⲏⲩⲉ
ⲙⲡⲟⲛⲏⲣⲟⲛ · ⲛϥⲛⲁϣϭⲙϭⲟⲙ ⲅⲁⲣ ⲁⲛ ⲉⲛⲉⲧⲣϩⲟⲧⲉ ϩⲏⲧϥ ⲙⲡⲛⲟⲩⲧⲉ . ⲛⲁⲓ ⲉⲧⲉⲣⲉⲡⲉⲭⲣⲓⲥⲧⲟⲥ ϣⲟⲟⲡ
ⲛⲁⲩ ⲛⲃⲟⲏⲑⲟⲥ ⲁⲩⲱ ⲛⲥⲕⲉⲡⲁⲥⲧⲏⲥ · ⲛⲧϩⲉ ⲉⲧⲥⲏϩ ϫⲉⲡⲉⲧⲙⲓϣⲉ ⲉϫⲱⲕ ⲡⲉ ⲡⲉⲕⲃⲟⲏⲑⲟⲥ , ⲁⲩⲱ ⲧⲥⲏϥⲉ
ⲡⲉ ⲙⲡⲉⲕϣⲟⲩϣⲟⲩ ⲁⲩⲱ ⲡⲉⲟⲟⲩ ⲙⲡⲉⲥⲧⲉⲣⲉⲱⲙⲁ · ⲡⲉⲧⲛⲁⲙⲉⲣⲉⲡⲡⲉⲧϩⲟⲟⲩ , ⲛⲧⲟϥ ⲡⲉⲧⲛⲁⲧⲁⲕⲟ · ⲁⲩⲱ
ⲛⲧⲟϥ ⲡⲉⲧⲉⲣⲉⲡⲇⲓⲁⲃⲟⲗⲟⲥ ⲛⲁϭⲙϭⲟⲙ ⲉⲣⲟϥ ϩⲛⲛⲉϥϩⲃⲏⲩⲉ ⲙⲙⲛⲧⲣⲉϥϩⲉⲧⲃⲯⲩⲭⲏ · ⲡⲥⲟⲫⲟⲥ ⲇⲉ ⲛⲧⲟϥ
ⲉⲧⲙⲉ ⲛⲧⲉⲥⲃⲱ . ϥⲛⲁϣⲱⲡ ⲉⲣⲟϥ ⲛⲧⲉⲛⲧⲟⲗⲏ · ⲁⲩⲱ ⲡⲣⲙⲛϩⲏⲧ ⲉⲧⲣϩⲟⲧⲉ ϩⲏⲧϥ ⲙⲡϫⲟⲉⲓⲥ · ⲛⲁϫⲡⲟ
ⲛⲁϥ ⲛⲟⲩⲣϩⲙⲙⲉ · ⲡⲗⲏⲛ ⲙⲁⲣⲓⲥⲱⲧⲙ ϫⲉⲁⲣϯⲙⲧⲟⲛ ⲛⲛⲟⲩⲉⲓⲟⲧⲉ ⲉⲧϩⲙⲡⲙⲁ ⲛⲙⲙⲉ . ⲁⲩⲱ ⲛⲧⲉⲥⲱⲧⲙ
ⲛⲥⲱⲟⲩ ϩⲛϩⲱⲃ ⲛⲓⲙ · ⲧⲁⲣⲉⲡⲉⲛϩⲏⲧ ⲙⲧⲟⲛ · ⲁⲩⲱ ⲛⲧⲟ ϩⲱⲱⲧⲉ ⲛⲧⲉⲥⲉⲓ ⲙⲡⲟⲩⲧⲱⲧ ⲛϩⲏⲧ · ⲉϣⲱⲡⲉ ⲇⲉ
ⲟⲛ · ⲉⲟⲩⲛⲧⲉ ⲟⲩϣⲁϫⲉ ⲉϫⲟⲟϥ . ⲉⲓⲥ ⲛϩⲗⲗⲟⲓ ⲛⲉⲛⲉⲓⲟⲧⲉ ⲁⲩⲱ ⲛⲉⲛⲥⲛⲏⲩ ⲁⲩⲉⲓ ϣⲁⲣⲱⲧⲛ · ⲧⲁⲩⲟⲩⲟϥ
ⲉⲣⲟⲟⲩ · ⲁⲩⲱ ⲛⲧⲱⲧⲛ ⲧⲏⲣⲧⲛ · ⲡⲉ ⲟⲩⲛⲧⲏⲧⲛ ϣⲁϫⲉ ⲙⲙⲁⲩ ⲏ ⲗⲁⲁⲩ ⲛϩⲱⲃ · ϩⲙⲡⲉⲧⲛⲙⲁ · ⲙⲡⲣϭⲱ
ⲛⲟⲩⲉϣ ⲛⲧⲁⲙⲟⲟⲩ ⲛⲧⲉⲧⲛⲧⲙϩⲉⲡⲗⲁⲁⲩ ⲛϩⲱⲃ ⲉⲣⲟⲟⲩ · ϫⲉⲕⲁⲥ ⲉⲣⲉⲡⲉⲛϩⲏⲧ ⲛⲁⲙⲧⲟⲛ ⲧⲏⲣⲛ ϩⲓⲟⲩⲥⲟⲡ
ⲁⲛⲟⲛ ⲁⲩⲱ ⲛⲧⲱⲧⲛ · ⲁⲩⲱ ⲟⲛ ⲛⲧⲉⲡϫⲟⲉⲓⲥ ⲧⲱⲧ ⲛϩⲏⲧ ⲉϫⲱⲛ : 

ⲡⲃⲓⲟⲥ ⲁⲩⲱ ⲧⲡⲟⲗⲓⲧⲉⲓⲁ ⲙⲡⲉⲛⲡⲉⲧⲟⲩⲁⲁⲃ ⲛⲉⲓⲱⲧ ⲉⲧⲧⲁⲓⲏⲩ ⲕⲁⲧⲁⲥⲙⲟⲧ ⲛⲓⲙ ⲁⲡⲁ ⲟⲛⲛⲟⲫⲣⲓⲟⲥ
ⲡⲁⲛⲁⲭⲱⲣⲓⲧⲏⲥ ⲛⲧⲁϥϫⲱⲕ ⲉⲃⲟⲗ ⲙⲡⲉϥⲃⲓⲟⲥ ⲛⲥⲟⲩⲙⲛⲧⲧⲁⲥⲉ ⲙⲡⲉⲃⲟⲧ ⲡⲁⲱⲛⲉ ϩⲛⲟⲩⲉⲓⲣⲏⲛⲏ ⲛⲧⲉⲡⲛⲟⲩⲧⲉ
ⲥⲙⲟⲩ ⲉⲣⲟⲛ ϩⲁⲙⲏⲛ : — ⲁⲩⲥⲟⲛ ⲛⲁⲛⲁⲭⲱⲣⲓⲧⲏⲥ ⲉⲡⲉϥⲣⲁⲛ ⲡⲉ ⲁⲡⲁ ⲡⲁⲡⲛⲟⲩⲧⲉ ⲉⲝⲏⲅⲓⲥⲑⲁⲓ ·
ⲉϩⲉⲛⲥⲛⲏⲩ ⲙⲙⲁⲓⲛⲟⲩⲧⲉ · ⲛⲁⲓ ⲇⲉ ⲛⲉ ⲛϣⲁϫⲉ ⲛⲧⲁϥϫⲟⲟⲩ · ϫⲉⲁⲛⲟⲕ ⲡⲥⲟⲛ ⲁⲓⲙⲉⲉⲩⲉ ⲛⲟⲩϩⲟⲟⲩ
ⲉⲧⲣⲁⲃⲱⲕ ⲉϩⲟⲩⲛ ⲉⲡϫⲁⲓⲉ ⲉⲧϩⲓϩⲟⲩⲛ · ⲉⲧⲣⲁⲛⲁⲩ ϫⲉⲟⲩⲛⲥⲟⲛ ⲙⲙⲟⲛⲁⲭⲟⲥ · ⲙⲡⲁϩⲟⲩ · ⲁⲓⲙⲟⲟϣⲉ ⲇⲉ
ⲛϥⲧⲟⲟⲩ ⲛϩⲟⲟⲩ ⲙⲛϥⲧⲟⲉ ⲛⲟⲩϣⲏ ⲙⲡⲓⲟⲩⲉⲙⲟⲉⲓⲕ · ⲟⲩⲇⲉ ⲙⲡⲓⲥⲉⲙⲟⲟⲩ · ⲉⲓⲙⲟⲟϣⲉ ϩⲓⲡϫⲁⲓⲉ
ⲉⲧϩⲓϩⲟⲩⲛ · ϩⲣⲁⲓ ⲇⲉ ϩⲙⲡϩⲁⲏ ⲛϩⲟⲟⲩ · ⲁⲓⲉⲓ ⲉϫⲛⲟⲩⲥⲡⲏⲗⲁⲓⲟⲛ · ⲁⲩⲱ ⲛⲧⲉⲣⲓϩⲱⲛ ⲉϩⲟⲩⲛ ⲉⲣⲟϥ ·
ⲁⲓⲕⲱⲗϩ ⲉⲡⲣⲟ ⲛⲁⲡϣⲉ · ⲛⲟⲩⲡⲁϣⲉ ⲛϩⲟⲟⲩ · ⲁⲩⲱ ⲙⲡⲉⲗⲁⲁⲩ ⲣⲟⲩⲱ ⲛⲁⲓ · ⲁⲓⲙⲉⲉⲩⲉ ⲇⲉ ϩⲙⲡⲁϩⲏⲧ
ϫⲉⲙⲛⲥⲟⲛ ⲙⲡⲉⲓⲙⲁ · ⲁⲛⲟⲕ ⲇⲉ ⲁⲓⲛⲁⲩ ⲉⲩⲥⲟⲛ · ⲉϥϩⲙⲟⲟⲥ ⲉϩⲣⲁⲓ ⲉϥⲕⲱ ⲛⲣⲱϥ · ⲁⲓⲁⲙⲁϩⲧⲉ ⲇⲉ
ⲙⲡⲉϥϭⲃⲟⲓ · ⲁⲩⲱ ⲁⲡⲉϥϭⲃⲟⲓ ⲃⲱⲗ ⲉⲃⲟⲗ ϩⲛⲛⲁϭⲓϫ · ⲁϥⲣⲧϩⲉ ⲛⲛⲉⲓⲙⲓⲥⲗⲏⲥ ⲛⲕⲁϩ · ⲁⲓϭⲟⲙϭⲙ
ⲉⲡⲉϥⲥⲱⲙⲁ ⲧⲏⲣϥ ⲁⲓϩⲉ ⲉⲣⲟϥ · ⲉⲁϥⲟⲩⲱ ⲉϥⲙⲟⲩ · ⲉⲣⲉⲡϩⲱⲃ ⲟⲥⲕ ⲁⲓϭⲱϣⲧ ⲇⲉ ⲁⲓⲛⲁⲩ ·
ⲉⲩⲕⲟⲗⲟⲃⲓⲟⲛ · ⲉϥⲁϣⲉ ⲉϩⲣⲁⲓ · ⲁⲩⲱ ⲛⲧⲉⲣⲓϭⲟⲙϭⲙ ⲉⲡⲉⲓⲕⲉⲧ ⲁϥⲃⲱⲗ ⲉⲃⲟⲗ ⲁϥⲣⲕⲁϩ · ⲁⲛⲟⲕ ⲇⲉ
ⲁⲓⲁϩⲉⲣⲁⲧ ⲁⲓϣⲗⲏⲗ · ⲁⲩⲱ ⲁⲓϥⲓ ⲛⲧⲁⲥⲧⲟⲗⲏ · ⲁⲓⲥⲟⲩⲉⲗⲟⲩⲱⲗⲥ ⲉⲣⲟϥ · ⲁⲓϭⲱϫⲉ ⲛⲛⲁϭⲓϫ ϩⲙⲡⲕⲁϩ ·
ⲁⲓⲧⲱⲙⲥϥ · ⲁⲩⲱ ⲁⲓⲉⲓ ⲉⲃⲟⲗ ϩⲙⲡⲙⲁ ⲉⲧⲙⲙⲁⲩ · ⲁⲓⲙⲟⲟϣⲉ ⲇⲉ ⲉϩⲟⲩⲛ ϩⲛⲧⲉⲣⲏⲙⲟⲥ · ⲁⲓϭⲓⲛⲉ
ⲛⲕⲉⲥⲡⲏⲗⲁⲓⲟⲛ · ⲁⲡⲁϩⲏⲧ ⲉⲓ ⲉⲣⲟⲓ ⲁⲓⲧⲱϩⲙ ⲉϩⲟⲩⲛ ⲉⲡⲣⲟ ⲁⲩⲱ ⲙⲡⲉⲗⲁⲁⲩ ⲣⲟⲩⲱ ⲛⲁⲓ · ⲁⲓⲃⲱⲕ
ⲉϩⲟⲩⲛ ⲙⲡⲓϩⲉ ⲉⲣⲱⲙⲉ · ⲁⲓⲉⲓ ⲉⲃⲟⲗ ⲉⲓϫⲱ ⲙⲙⲟⲥ · ϫⲉⲡⲙⲁ ⲉⲧⲉⲣⲉⲡϩⲙϩⲁⲗ ⲙⲡⲛⲟⲩⲧⲉ ⲛϩⲏⲧϥ
ϥⲛⲁϫⲡⲉⲓ ⲉⲡⲉⲓⲙⲁ · ⲁⲛⲟⲕ ⲇⲉ ⲁⲓϭⲱ ϩⲙⲡⲙⲁ ⲉⲧⲙⲙⲁⲩ · ⲉⲓϣⲗⲏⲗ ϣⲁⲛⲧⲉⲡⲉϩⲟⲟⲩ ⲡⲣⲟⲕⲟⲡⲧⲉⲓ · ⲁⲩⲱ
ⲛⲉⲓⲧⲁⲩⲟ ⲡⲉ ⲛⲛⲁⲁⲡⲟⲥⲧⲏⲑⲟⲥ · ⲙⲛⲛⲥⲱⲥ ⲇⲉ ⲉⲣⲉⲡⲣⲏ ⲛⲁϩⲱⲧⲡ ⲁⲓϭⲱϣⲧ ⲁⲓⲛⲁⲩ ⲉⲩⲁⲅⲉⲗⲏ ⲛϣⲟϣ
ⲉⲁⲥⲉⲓ ⲙⲡⲟⲩⲉ · ⲉⲣⲉⲡⲥⲟⲛ ⲉⲧⲙⲙⲁⲩ ϩⲛⲧⲉⲩⲙⲏⲏⲧⲉ · ⲛⲧⲉⲣϥϩⲱⲛ ⲇⲉ ⲉϩⲟⲩⲛ ⲉⲣⲟⲓ ⲛϥⲕⲏⲕⲁϩⲏⲩ ⲡⲉ ·
ⲁⲩⲱ ⲉⲣⲉⲡⲉϥⲃⲱ ϩⲱⲃⲥ ⲛⲧⲉϥⲁⲥⲭⲏⲙⲟⲥⲩⲛⲏ · ⲁⲩⲱ ⲉϥⲟ ⲛϩⲃⲥⲱ ⲉϥϭⲟⲟⲗⲉ ⲙⲙⲟϥ · ⲛⲧⲉⲣⲉϥⲡⲱϩ ⲉⲣⲟⲓ ·
ⲁϥⲣϩⲟⲧⲉ ⲉⲙⲁⲧⲉ · ⲉϥⲙⲉⲉⲩⲉ ϫⲉⲁⲛⲅⲟⲩⲡⲛⲉⲩⲙⲁ · ⲁϥⲁϩⲉⲣⲁⲧϥ ⲁϥϣⲗⲏⲗ · ⲕⲁⲓ ⲅⲁⲣ ⲁϩⲁϩ ⲙⲡⲛⲉⲩⲙⲁ
ⲡⲉⲓⲣⲁⲍⲉ ⲙⲙⲟϥ · ⲕⲁⲧⲁⲧϩⲉ ⲛⲧⲁϥϫⲟⲟⲥ ⲉⲡϩⲁⲏ · ⲁⲛⲟⲕ ⲇⲉ ⲁⲓⲁⲥⲑⲉ · ϫⲉⲁϥⲣϩⲟⲧⲉ ⲁⲓⲙⲟⲟϣⲉ ⲉⲣⲟϥ
ⲡⲉϫⲁⲓ ⲛⲁϥ · ϫⲉⲁϩⲣⲟⲕ ⲉⲕⲣϩⲟⲧⲉ · ⲱ ⲡϩⲙϩⲁⲗ ⲙⲡⲛⲟⲩⲧⲉ · ϭⲱϣⲧ ⲛⲅⲛⲁⲩ ⲉⲛⲁⲧⲁϭⲥⲉ ·
ϫⲉⲁⲛⲅⲟⲩⲣⲱⲙⲉ · ⲁⲩⲱ ⲛⲅϭⲟⲙϭⲙ ⲉⲣⲟⲓ ϫⲉⲁⲛⲅⲟⲩⲥⲁⲣⲝ ϩⲓⲥⲛⲟϥ · ⲛⲧⲟϥ ⲇⲉ ⲛⲧⲉⲣⲉϥϭⲱϣⲧ ⲉϩⲟⲩⲛ
ⲉϩⲣⲁⲓ · ⲁϥⲧⲁⲩⲟ ⲙⲡⲉϣⲗⲏⲗ ⲙⲡⲉⲩⲁⲅⲅⲉⲗⲓⲟⲛ · ⲁⲛⲟⲕ ⲇⲉ ⲁⲓϭⲱⲣϣ ⲉⲣⲟϥ · ⲉⲧⲣⲉϥϫⲓⲧ ⲉⲡⲉⲥⲏⲧ
ⲉⲡⲉⲥⲡⲏⲗⲁⲓⲟⲛ · ⲁϥϫⲛⲟⲓ ϫⲉⲛⲧⲁⲕⲉⲓ ⲉⲡⲉⲓⲙⲁ · ⲛⲁϣ ⲛϩⲉ · ⲁⲛⲟⲕ ⲇⲉ ⲡⲉϫⲁⲓ ϫⲉⲛⲧⲁⲓⲉⲓ ⲉⲡⲉⲓⲙⲁ ·
ⲉⲓⲟⲩⲉϣ ⲛⲁⲩ ⲛϩⲙϩⲁⲗ ⲙⲡⲛⲟⲩⲧⲉ · ⲉⲧϣⲟⲟⲡ ϩⲙⲡⲉⲓϫⲁⲓⲉ · ⲁⲩⲱ ⲙⲡⲉⲡⲛⲟⲩⲧⲉ · ϥⲟϭⲧ ⲙⲡⲉⲧⲓϣⲓⲛⲉ
ⲛⲥⲱϥ · ⲁⲓϫⲛⲟⲩϥ ϫⲉⲛⲧⲁⲕⲉⲓ ⲉⲡⲉⲓⲙⲁ ⲛⲁϣ ⲛϩⲉ · ⲁⲩⲱ ⲉⲓⲥⲟⲩⲏⲣ · ⲛⲟⲩⲟⲉⲓϣ ϫⲓⲛⲧⲁⲕⲉⲓ ⲉⲡⲉⲓⲙⲁ ·
ⲁⲩⲱ ⲛⲉϣⲁⲕⲟⲩⲉⲙⲟⲩ · ⲁⲩⲱ ⲉⲧⲃⲉⲟⲩ ⲉⲕⲕⲏⲕⲁϩⲏⲩ ⲉⲙⲛϩⲃⲥⲱ ⲧⲱ ϩⲓⲱⲱⲕ · ⲛⲧⲟϥ ⲇⲉ ⲁϥⲁⲣⲭⲉⲓ ⲛϣⲁϫⲉ
ⲛⲙⲙⲁⲓ ⲉϥϫⲱ ⲙⲙⲟⲥ · ϫⲉⲁⲛⲅⲟⲩⲣⲱⲙⲉ ⲙⲙⲟⲛⲁⲭⲟⲥ · ⲉⲓⲟⲩⲏϩ ϩⲛⲟⲩⲥⲟⲟⲩϩⲥ · ⲙⲙⲟⲛⲁⲭⲟⲥ ⲛⲁⲩⲏⲧ
ϩⲛⲑⲏⲃⲁⲓⲥ · ⲁⲩⲙⲉⲉⲩⲉ ⲉⲓ ⲉⲡⲁϩⲏⲧ · ⲛⲧⲉⲓϩⲉ ϫⲉⲧⲱⲟⲩⲛ ⲁⲙⲟⲩ ⲉⲃⲟⲗ · ⲛⲅϭⲱϩⲙ ⲡⲉⲕⲙⲁ ⲙⲁⲩⲁⲁⲕ ·
ⲁⲩⲱ ⲕⲛⲁⲉⲥⲩⲭⲁⲍⲉ ⲙⲙⲟⲕ ⲛⲅⲁⲛⲁⲭⲱⲣⲉⲓ · ⲛⲅϣⲡⲛⲉⲥⲛⲏⲩ ⲉⲣⲟⲕ · ⲛⲅⲣⲙⲁⲓϣⲙⲙⲟ · ⲉⲙⲁⲧⲉ · ⲁⲩⲱ
ⲕⲛⲁϭⲓⲛⲉ · ⲛⲟⲩϩⲟⲩⲟ ⲃⲉⲉⲕⲉ · ϩⲙⲡϩⲱⲃ ⲛⲛⲉⲕϭⲓϫ · ⲡⲉⲛⲧⲁⲓⲙⲉⲉⲩⲉ ⲇⲉ ⲉⲣⲟϥ ⲁⲓⲁⲁϥ · ⲁⲓⲉⲓ ⲇⲉ
ⲉⲃⲟⲗ ϩⲙⲡⲁⲩⲏⲧ ⲙⲙⲟⲛⲁⲭⲟⲥ · ⲁⲓⲕⲱⲧ ⲛⲁⲓ ⲛⲟⲩⲙⲁ ⲛϣⲱⲡⲉ ⲙⲁⲩⲁⲁⲧ ⲁⲓⲟⲩⲱϩ ⲛϩⲏⲧϥ · ⲁⲩⲁⲡⲥ ⲛⲣⲱⲙⲉ
· ⲉⲡⲓⲧⲁⲥⲥⲉ ⲛⲁⲓ ⲛϩⲱⲃ ⲛϭⲓϫ ϣⲁⲓⲧⲁⲁⲩ ⲙⲙⲛⲧⲛⲁ ⲛⲛϣⲙⲙⲟ · ⲡⲇⲓⲁⲃⲟⲗⲟⲥ ⲁϥⲕⲱϩ ⲙⲡⲉⲟⲩⲟⲉⲓϣ
ⲉⲧⲙⲙⲁⲩ · ⲉⲡⲃⲉⲉⲕⲉ ϯϫⲡⲟ ⲙⲙⲟϥ · ⲙⲡⲙⲧⲟ ⲉⲃⲟⲗ ⲙⲡϫⲟⲉⲓⲥ ϩⲁⲡⲉⲧⲉⲓⲣⲉ ⲙⲙⲟϥ ⲛⲛϣⲙⲙⲟ · ⲙⲛⲛⲕⲟⲟⲩⲉ
· ⲉⲧⲣϭⲣⲱⲱϩ · ⲉϥⲛⲁⲩ ⲉⲧϩⲉ ⲉⲧⲓⲥⲡⲟⲩⲇⲁⲍⲉ ⲉⲡⲁϩⲱⲃ ⲛϭⲓϫ · ⲁϥⲕⲱϩ ⲉⲣⲟⲓ ⲉⲙⲁⲧⲉ · ϩⲁⲡⲉⲧⲉⲓⲣⲉ
ⲙⲙⲟϥ · ⲁϥⲃⲱⲕ ⲉϩⲟⲩⲛ ⲉⲩⲥϩⲓⲙⲉ · ⲙⲙⲟⲛⲁⲭⲏ ⲉⲥⲛⲏⲩ ϣⲁⲣⲟⲓ ⲉⲁⲥⲧⲁⲥⲥⲉ ⲛⲁⲓ ⲛϩⲉⲛϩⲱⲃ ⲛϭⲓϫ · ⲁⲩⲱ
ⲛⲧⲉⲣⲓⲟⲩⲱ ⲙⲙⲟⲟⲩ · ⲁⲓⲧⲁⲁⲩ ⲛⲁⲥ · ⲁⲥϫⲟⲟⲥ ⲛⲁⲓ ⲟⲛ ⲉⲧⲃⲉϩⲉⲛⲕⲟⲟⲩⲉ · ⲁⲩⲱ ⲛⲧⲉⲣⲉⲧⲥⲩⲛⲏⲑⲓⲁ
ϣⲱⲡⲉ · ⲉⲧⲣⲛⲁⲡⲁⲛⲧⲁ ⲉⲛⲉⲛⲉⲣⲏⲩ · ⲁⲡϫⲁϫⲉ ⲧⲁⲁⲥ ⲉⲡⲁϩⲏⲧ · ⲉⲧⲣⲁϫⲓϩⲱⲃ ⲛϭⲓϫ ⲛⲧⲟⲟⲧⲥ ·
ⲛⲧⲉⲣⲉⲧⲡⲁⲣϩⲏⲥⲓⲁ ⲇⲉ ϣⲱⲡⲉ · ⲁⲛⲟⲩⲉⲙⲟⲉⲓⲕ ⲙⲛⲛⲉⲛⲉⲣⲏⲩ · ⲁⲩⲱ ⲁⲩϩⲱⲃ ⲟⲩⲱⲛϩ ⲉⲣⲟⲛ · ⲉⲡϩⲁⲉ ⲇⲉ
ⲁⲛϯⲛⲁⲁⲕⲉ ⲙⲡⲙⲟⲩ ⲁⲛϫⲡⲟ · ⲛⲧⲁⲛⲟⲙⲓⲁ · ⲛⲧⲉⲣⲓϩⲉ ⲇⲉ ⲉⲃⲟⲗ ⲛⲙⲙⲁⲥ · ϩⲛⲟⲩⲙⲛⲧⲁⲧϩⲏⲧ · ⲁⲛϭⲱ
ϩⲛϯⲁⲛⲟⲙⲓⲁ ⲛⲥⲟⲟⲩ ⲛⲉⲃⲟⲧ · ⲙⲛⲛⲥⲱⲥ ⲁⲓⲙⲉⲉⲩⲉ ⲉⲃⲟⲗ ϩⲙⲡⲁϩⲏⲧ · ⲉⲡⲉⲛⲧⲁⲓⲁⲁϥ ⲁⲓⲣϩⲧⲏⲓ ·
ⲁⲓⲣⲓⲙⲉ ⲉⲙⲁⲧⲉ ⲁⲩⲱ ⲁⲓϣⲱⲡⲉ · ϩⲛⲟⲩⲁϣⲁϩⲟⲙ ⲁⲓⲙⲉⲉⲩⲉ ⲉⲃⲟⲗ ϩⲙⲡⲁϩⲏⲧ ⲉⲡⲉⲛⲧⲁⲓⲁⲁϥ ⲁⲓⲣ ϩⲧⲏⲓ ·
ⲁⲓⲣⲓⲙⲉ ⲉⲙⲁⲧⲉ · ⲁⲩⲱ ⲁⲓϣⲱⲡⲉ ⲉⲓϣⲟⲟⲡ ϩⲛⲟⲩⲁϣⲁϩⲟⲙ · ⲁⲓⲙⲉⲉⲩⲉ ⲉⲃⲟⲗ ϩⲙⲡⲁϩⲏⲧ · ⲙⲁⲩⲁⲁⲧ
ϫⲉⲕⲁⲛ ⲡϩⲟⲟⲩ ⲕⲁⲛ ⲣⲁⲥⲧⲉ ⲧⲛⲁⲙⲟⲩ ⲁⲩⲱ ⲥⲉⲛⲁⲕⲟⲗⲁⲍⲉ ⲙⲙⲟⲛ ϩⲛⲕⲟⲗⲁⲥⲓⲥ ⲉⲩⲛⲁϣⲧ · ⲡϭⲁϩϭϩ
ⲛⲛⲟⲃϩⲉ ⲁⲩⲱ ⲡⲕⲁⲕⲉ ⲉⲧϩⲓⲃⲟⲗ · ⲡⲕⲱϩⲧ ⲛⲁⲧⲱϣⲙ · ⲙⲛⲡϥⲛⲧ ⲛⲁⲧⲛⲕⲟⲧⲕ · ⲉⲧⲟⲩⲱⲙ ⲛⲥⲁⲧⲉⲯⲩⲭⲏ ·
ⲧⲱⲟⲩⲛ ⲙⲁⲣⲟⲛ ⲉⲃⲟⲗ ϩⲙⲡⲉⲓⲙⲁ · ⲙⲁⲣⲟⲛ ⲉⲡϫⲁⲓⲉ · ⲁⲛⲟⲕ ⲇⲉ ⲁⲓⲣϩⲛⲁⲓ ⲙⲡⲱⲧ ⲛⲧⲟⲟⲧϥ ⲙⲡⲛⲟⲃⲉ ·
ⲁⲓⲧⲱⲟⲩⲛ ⲁⲓⲉⲓ ⲉⲃⲟⲗ · ⲁⲓⲃⲱⲕ ⲉϯⲉⲣⲏⲙⲓⲁ · ⲁⲩⲱ ⲁⲓⲗⲟ ϩⲁϩⲛⲁⲩ ⲛⲓⲙ · ⲛⲧⲉⲧⲉⲥϩⲓⲙⲉ ⲉⲧⲙⲙⲁⲩ ·
ⲁⲓϭⲓⲛⲉ ⲛϯⲡⲩⲅⲏ ⲙⲙⲟⲟⲩ ⲙⲛⲧⲉⲓⲃⲛⲛⲉ ⲙⲛⲡⲉⲓⲥⲡⲩⲗⲁⲓⲟⲛ · ϣⲁⲣⲉⲧⲉⲓⲃⲛⲛⲉ ⲧⲁⲩⲉⲙⲛⲧⲥⲛⲟⲟⲩⲥ ⲛⲗⲟⲟⲩ
ⲛⲃⲛⲛⲉ · ⲕⲁⲧⲁⲣⲟⲙⲡⲉ · ⲟⲩⲗⲟⲟⲩ ⲕⲁⲧⲁⲉⲃⲟⲧ · ⲡⲉⲓⲗⲟⲟⲩ ϭⲉ ⲛⲃⲛⲛⲉ ϣⲁϥⲣⲱϣⲉ ⲉⲣⲟⲓ ⲕⲁⲧⲁⲉⲃⲟⲧ ·
ⲙⲛⲗⲁⲁⲩ ϭⲉ ϣⲟⲟⲡ ⲛⲁⲓ ⲟⲩⲇⲉ ϩⲃⲥⲱ · ⲟⲩⲇⲉ ⲧⲣⲟⲫⲏ ⲛⲟⲉⲓⲕ · ⲡⲁϥⲱ ⲇⲉ ⲁϥⲁⲩⲝⲁⲛⲉ · ⲁⲩⲱ
ⲛⲁϩⲟⲉⲓⲧⲉ ⲁⲩⲧⲁⲕⲟ ⲉⲡⲧⲏⲣϥ · ⲁⲓϩⲱⲃⲥ ϭⲉ ⲙⲡⲙⲁ ⲉⲧⲉϣϣⲉ · ⲉϩⲟⲃⲥϥ ϩⲙⲡⲁϥⲱ · ⲁⲩⲱ ⲉⲓⲥ ⲙⲁⲁⲃⲉ
ⲛⲣⲟⲙⲡⲉ · ϫⲓⲛⲧⲁⲓⲉⲓ ⲉⲡⲉⲓⲙⲁ · ⲉⲣⲉⲡⲁⲏⲣ ϯ ⲛⲁⲓ ⲛⲟⲩⲕⲣⲁⲥⲓⲥ · ⲉⲥϣⲏϣ ⲁⲩⲱ ⲙⲡⲓⲟⲩⲉⲙⲟⲉⲓⲕ
ⲉⲡⲧⲏⲣϥ · ⲁⲓϫⲛⲟⲩϥ ϫⲉⲁⲣⲁ ⲧⲁⲣⲭⲏ · ⲛⲧⲁⲕⲉⲓ ⲉⲡⲉⲓⲙⲁ ⲁⲕϩⲓⲥⲉ ⲧⲱⲛⲟⲩ · ⲡⲉϫⲁϥ ⲛⲁⲓ · ϫⲉⲁϩⲉ
ⲁⲓϩⲓⲥⲉ ⲧⲱⲛⲟⲩ · ⲱ ⲡⲁϣⲏⲣⲉ · ϩⲱⲥⲧⲉ ⲛⲛⲁϣⲛⲟϫⲧ · ⲉⲡⲕⲁϩ ⲉⲧⲃⲉⲡⲙⲕⲁϩ ⲛϩⲏⲧ · ϩⲱⲥⲧⲉ
ⲛⲛⲁⲉϣⲛⲟϫⲧ · ⲉⲡⲕⲁϩ ⲉⲧⲃⲉⲡⲙⲕⲁϩ ⲛϩⲏⲧ · ⲉⲓⲱϣ ⲉϩⲣⲁⲓ ⲉⲡϫⲟⲉⲓⲥ ⲉⲧⲃⲉⲛⲁⲛⲟⲃⲉ ⲉⲧⲟϣ · ⲁⲓϩⲓⲥⲉ
ⲇⲉ ⲟⲛ ϩⲛⲟⲩⲛⲟϭ ⲙⲙⲟⲕϩⲥ · ⲉⲧⲃⲉⲡⲉⲧⲕⲁⲥ ⲉⲧϩⲓϫⲱⲓ ⲁⲓϭⲱϣⲧ ⲇⲉ ⲁⲓⲛⲁⲩ ⲉⲩⲣⲱⲙⲉ ⲉϥϩⲁⲉⲟⲟⲩ ⲉⲙⲁⲧⲉ
ⲁϥⲁϩⲉⲣⲁⲧϥ ϩⲁϩⲧⲏⲓ ⲡⲉϫⲁϥ ⲛⲁⲓ ϫⲉⲉⲕϣⲱⲛⲉ ⲉⲟⲩ · ⲁⲛⲟⲕ ⲇⲉ ⲁⲧⲁϭⲟⲙ ⲉⲓ ⲉⲣⲟⲓ ⲛⲟⲩⲕⲟⲩⲓ ⲡⲉϫⲁⲓ
ⲛⲁϥ · ϫⲉⲡϫⲟⲉⲓⲥ ⲉⲓϣⲓⲛⲉ ⲉⲡⲁϩⲏⲡⲁⲣ · ⲡⲉϫⲁϥ ⲛⲁⲓ ϫⲉⲙⲁ ⲧⲥⲁⲃⲟⲓ ⲉⲡⲙⲁ ⲉⲧⲕϣⲱⲛⲉ ⲉⲣⲟϥ ·
ⲁⲓⲧⲥⲁⲃⲟϥ ⲇⲉ ⲉⲡⲁϩⲏⲡⲁⲣ ⲉⲧϣⲱⲛⲉ · ⲁϥⲥⲟⲃⲧⲛ ⲛⲧⲉϥϭⲓϫ ⲉⲃⲟⲗ ⲉⲣⲟⲓ ⲉⲣⲉⲛⲉϥⲧⲏⲏⲃⲉ ⲧⲁⲗⲏⲩ
ⲉϫⲛⲛⲉⲩⲉⲣⲏⲩ ⲁϥⲡⲉϩⲡⲁⲥⲡⲓⲣ ⲛⲧϩⲉ ⲛⲟⲩⲥⲏϥⲉ · ⲁⲩⲱ ⲁϥⲉⲓⲛⲉ ⲉⲃⲟⲗ ⲙⲡⲁϩⲏⲡⲁⲣ ⲁϥⲧⲥⲁⲃⲟⲓ ⲉⲛⲉⲡⲗⲩⲅⲏ
· ⲉⲩϩⲓⲱⲱϥ · ⲁϥϩⲟⲕⲟⲩ ⲁϥϯ ⲛⲛⲉⲩⲟⲩⲁⲙⲟⲙⲉ ⲉⲩⲧⲟⲉⲓⲥ · ⲁϥϯ ⲟⲛ ⲙⲡⲁϩⲏⲡⲁⲣ · ⲉⲡⲉϥⲙⲁ ⲛⲕⲉⲥⲟⲡ ·
ⲁⲩⲱ ⲁϥⲥⲗⲟϭⲗϭ ⲉϫⲙⲡⲁⲥⲱⲙⲁ ϩⲛⲛⲉϥϭⲓϫ · ⲁϥⲧⲱϭⲉ ⲙⲡⲙⲁ ⲛⲧⲁϥⲡⲁϩϥ ⲉϫⲛⲛⲉϥⲉⲣⲏⲩ · ⲡⲉϫⲁϥ ⲛⲁⲓ
ϫⲉⲉⲓⲥϩⲏⲏⲧⲉ ⲁⲕⲟⲩϫⲁⲓ ⲙⲡⲣⲕⲟⲧⲕ ⲉⲣⲛⲟⲃⲉ ϫⲉⲛⲛⲉⲡⲉⲧϩⲟⲟⲩ ⲉⲡⲁⲓ ϣⲱⲡⲉ ⲙⲙⲟⲕ · ⲁⲗⲗⲁ ⲁⲣⲓϩⲙϩⲁⲗ
ⲙⲡϫⲟⲉⲓⲥ · ϫⲓⲛⲧⲉⲛⲟⲩ ϣⲁⲉⲛⲉϩ · ϫⲓⲛⲡⲉϩⲟⲟⲩ ⲉⲧⲙⲙⲁⲩ ⲁⲛⲉⲧⲙⲡⲁⲥⲁ ⲛϩⲟⲩⲛ ⲧⲏⲣⲟⲩ · ⲟⲩϫⲁⲓ ⲁⲩⲱ
ⲁⲓⲗⲟ ⲉⲓϣⲱⲛⲉ ⲉⲡⲁϩⲏⲡⲁⲣ · ϯϣⲟⲟⲡ ϩⲙⲡⲉⲓⲙⲁ ⲛϫⲁⲓⲉ ⲭⲱⲣⲓⲥϩⲓⲥⲉ · ⲁϥⲧⲥⲁⲃⲟⲓ ⲇⲉ ⲉⲧⲧⲟⲉⲓⲥ
ⲉⲧⲉⲣⲉⲛⲟⲩⲁⲙⲟⲙⲉ ϩⲓⲱⲱⲥ · ⲁⲓⲕⲱⲣϣ ⲇⲉ ⲉⲣⲟϥ ⲉⲧⲣⲉϥⲕⲁⲁⲧ ϩⲙⲡⲉⲥⲡⲩⲗⲁⲓⲟⲛ · ⲛⲧⲁⲓⲛⲁⲩ ⲉⲣⲟϥ ⲛϣⲟⲣⲡ
· ⲡⲉϫⲁϥ ⲛⲁⲓ ϫⲉⲛⲧⲉⲕϭⲟⲙ ⲁⲛ ⲧⲉ ⲉⲧⲱⲟⲩⲛ ϩⲁⲧϩⲟⲣⲙⲏ ⲛⲛⲇⲁⲓⲙⲱⲛ ⲁⲩⲱ ⲁⲓϭⲱⲣϣ ⲉⲣⲟϥ ⲉⲧⲣⲉϥϫⲱ
ⲉⲣⲟⲓ ⲙⲡⲉϥⲣⲁⲛ · ⲛⲧⲟϥ ⲇⲉ ⲡⲉϫⲁϥ ⲛⲁⲓ ϫⲉϯⲙⲟⲑⲉⲟⲥ ⲡⲉ ⲡⲣⲁⲛ ⲁⲣⲓⲡⲁⲙⲉⲉⲩⲉ ϭⲉ ⲱ ⲡⲁⲥⲟⲛ ⲙⲙⲉⲣⲓⲧ
ⲛⲧⲉⲡϫⲟⲉⲓⲥ ϫⲱⲕⲧ ⲉⲃⲟⲗ ϩⲙⲡⲁⲅⲱⲛ ⲉⲧⲛⲁⲛⲟⲩϥ ⲛⲧⲁϥⲧⲁϩⲙⲉⲧ ⲉⲣⲟϥ · ⲁⲛⲟⲕ ⲇⲉ ⲁⲓⲡⲁϩⲧ
ϩⲁⲛⲉϥⲟⲩⲣⲏⲏⲧⲉ ϫⲉⲉϥⲛⲁⲣⲡⲁⲙⲉⲉⲩⲉ ⲛϥⲥⲙⲟⲩ ⲉⲣⲟⲓ · ⲛⲧⲟϥ ⲇⲉ ⲁϥⲥⲙⲟⲩ ⲉⲣⲟⲓ ⲉϥϫⲱ ⲙⲙⲟⲥ
ϫⲉⲉⲣⲉⲡϫⲟⲉⲓⲥ ⲥⲙⲟⲩ ⲉⲣⲟⲕ · ⲛϥⲛⲁϩⲙⲉⲕ ⲛϭⲟⲣϭⲥ ⲙⲡⲇⲓⲁⲃⲟⲗⲟⲥ ⲁⲩⲱ ⲛϥⲕⲁⲁⲕ ϩⲛⲛⲉϥϩⲓⲟⲟⲩⲉ ⲧⲏⲣⲟⲩ
ⲉⲧⲛⲁⲛⲱⲟⲩ ⲛⲟⲩⲟⲉⲓϣ ⲛⲓⲙ · ⲉⲕⲡⲏⲧ ⲉⲣⲁⲧⲟⲩ ⲛⲛⲉⲧⲟⲩⲁⲁⲃ · ⲛⲧⲉⲣϥⲟⲩⲱ ⲇⲉ ⲉϥⲥⲙⲟⲩ ⲉⲣⲟⲓ ⲁⲧⲁϭⲟⲙ
ⲉⲓ ⲉⲣⲟⲓ · ϩⲱⲥⲧⲉ ⲉⲧⲙⲧⲣⲁⲁⲓⲥⲑⲁⲛⲉ · ⲉⲡⲧⲏⲣϥ ϫⲉϯϩⲕⲟⲉⲓⲧ · ⲏ ϯⲟⲃⲉ · ⲛⲧⲉⲣⲓⲛⲁⲩ ⲇⲉ ⲉϯⲛⲟϭ
ⲛϣⲡⲏⲣⲉ ⲛⲧⲁⲥⲧⲁϩⲟⲓ · ⲁⲓⲧⲱⲟⲩⲛ ⲁⲓⲙⲟⲟϣⲉ · ⲉϩⲟⲩⲛ ϩⲙⲡⲧⲟⲟⲩ · ⲛⲧⲉⲣⲉϥⲧⲟⲟⲩ ⲇⲉ ⲛϩⲟⲟⲩ ⲟⲩⲉⲓⲛⲉ
ⲁⲓϩⲓⲥⲉ ⲁⲩⲱ ⲁⲓⲡⲱⲣϣ ⲛⲛⲁϭⲓϫ ⲉϩⲣⲁⲓ ⲉⲧⲡⲉ · ⲁⲓϣⲗⲏⲗ · ⲁⲩⲱ ⲉⲓⲥ ⲡⲣⲱⲙⲉ ⲛⲧⲁϥⲉⲓ ϣⲁⲣⲟⲓ ⲛϣⲟⲣⲡ
· ⲁϥⲉⲓ ϣⲁⲣⲟⲓ ⲟⲛ ⲁϥϯϭⲟⲙ ⲛⲁⲓ ⲛⲧϩⲉ ⲛⲧⲉϩⲟⲩⲉⲓⲧⲉ · ϩⲁⲡⲗⲱⲥ ⲁⲡⲙⲉϩϥⲧⲟⲟⲩ · ⲛϩⲟⲟⲩ ⲟⲩⲉⲓⲛⲉ ·
ⲉⲓⲙⲟⲟϣⲉ ⲉϩⲟⲩⲛ ⲛⲧⲉⲩⲛⲟⲩ ⲇⲉ · ⲁⲓϭⲱϣⲧ ⲁⲓⲛⲁⲩ ⲉⲩⲣⲱⲙⲉ · ⲙⲡⲟⲩⲉ ⲉϥⲟ ⲛϩⲟⲧⲉ ⲉⲙⲁⲧⲉ ·
ⲉⲣⲉⲡⲉϥϥⲱ ⲡⲟⲣϣ ⲉⲃⲟⲗ · ⲉϫⲙⲡⲉϥⲥⲱⲙⲁ · ⲛⲧϩⲉ ⲙⲡⲁⲛⲉⲓⲡⲁⲣⲧⲁⲗⲏⲥ · ⲛϥⲕⲏⲕⲁϩⲏⲩ ⲅⲁⲣ ⲡⲉ ·
ⲉⲣⲉϩⲉⲛϭⲱⲱⲃⲉ ϩⲱⲃⲥ ⲙⲡⲉϥⲥⲙⲟⲧ ⲛϩⲟⲟⲩⲧ · ⲛⲧⲉⲣⲉϥϩⲱⲛ ⲉϩⲟⲩⲛ ⲉⲣⲟⲓ ⲁⲓⲣϩⲟⲧⲉ · ⲁⲓⲁⲗⲉ ⲉϩⲣⲁⲓ
ⲉϫⲛⲟⲩⲕⲱϩ ⲛⲧⲟⲟⲩ · ϫⲉⲙⲉϣⲁⲕ ⲟⲩⲉⲓⲁ ⲛⲧⲟⲟⲩ ⲡⲉ · ⲛⲧⲉⲣⲉϥⲉⲓ ⲇⲉ ⲁϥⲛⲟϫϥ ⲛⲟⲩⲕⲟⲩⲓ · ϩⲁⲧϩⲁⲓⲃⲉⲥ
ⲛⲟⲩⲕⲱϩ ⲛⲧⲟⲟⲩ · ⲛϥⲑⲗⲓⲃⲉ ⲉⲙⲁⲧⲉ ⲉⲧⲃⲉⲛϩⲓⲥⲉ ⲉⲧϥϣⲟⲟⲡ ⲛϩⲏⲧⲟⲩ · ⲡⲉϩⲕⲟ · ⲙⲛⲡⲉⲓⲃⲉ ·
ⲛϥⲕⲓⲛⲇⲩⲛⲉⲩⲉ ⲉⲙⲁⲧⲉ · ⲁϥϥⲓ ⲇⲉ ⲛⲛⲉϥⲃⲁⲗ ⲉϩⲣⲁⲓ ⲉⲡⲕⲟⲟϩ · ⲛⲧⲟⲟⲩ · ⲁϥⲛⲁⲩ ⲉⲣⲟⲓ · ⲁϥⲙⲟⲩⲧⲉ
ϫⲉⲁⲙⲟⲩ ⲉⲡⲉⲥⲏⲧ ϣⲁⲣⲟⲓ ⲡⲣⲱⲙⲉ ⲉⲧⲟⲩⲁⲁⲃ · ⲁⲛⲟⲕ ⲇⲉ ϩⲱ ⲁⲛⲅⲟⲩⲣⲙⲛⲧⲟⲟⲩ ⲛⲧⲉⲕϩⲉ · ⲉⲓϣⲟⲟⲡ
ϩⲙⲡⲉⲓϫⲁⲓⲉ · ⲉⲧⲃⲉⲛⲁⲛⲟⲃⲉ · ⲛⲧⲟϥ ⲇⲉ ⲡⲉϫⲁϥ ⲛⲁⲓ ϫⲉⲛⲧⲕⲟⲩϣⲃⲏⲣ · ϩⲱⲱⲕ ⲟⲛ ⲛⲧⲉⲡⲛⲟⲩⲧⲉ ·
ⲁⲓϩⲙⲟⲟⲥ ⲟⲛ ⲙⲡⲉϥⲙⲧⲟ ⲉⲃⲟⲗ · ⲁⲩⲱ ⲁⲓⲡⲁⲣⲁⲕⲁⲗⲉⲓ ⲙⲙⲟϥ · ⲉⲧⲣⲉϥϫⲱ ⲉⲣⲟⲓ ⲙⲡⲉϥⲣⲁⲛ · ⲛⲧⲟϥ ⲇⲉ
ⲡⲉϫⲁϥ ⲛⲁⲓ ϫⲉⲟⲛⲛⲟⲫⲣⲓⲟⲥ ⲡⲉ ⲡⲁⲣⲁⲛ · ⲁⲩⲱ ⲉⲓⲥ ⲥⲉ ⲛⲣⲟⲙⲡⲉ ϯϣⲟⲟⲡ ϩⲛϯⲉⲣⲏⲙⲓⲁ · ⲉⲓⲙⲟⲟϣⲉ
ϩⲛⲛⲧⲟⲟⲩ ⲛⲧϩⲉ ⲛⲛⲉⲑⲏⲣⲓⲟⲛ · ⲁⲩⲱ ⲙⲡⲓⲛⲁⲩ ⲉⲣⲱⲙⲉ ⲉⲓⲥⲟⲟⲩⲛ ⲙⲙⲟϥ · ⲉⲓϣⲟⲟⲡ ⲇⲉ ϩⲛⲟⲩⲥⲟⲟⲩϩⲥ
ⲙⲙⲟⲛⲁⲭⲟⲥ ϩⲙⲡⲧⲟⲟⲩ ⲛϣⲙⲟⲩⲛ ⲛⲧⲉⲑⲏⲃⲁⲓⲥ · ⲡⲣⲁⲛ ⲇⲉ ⲛⲧϩⲉⲛⲉⲉⲧⲉ ⲉⲧⲙⲙⲁⲁⲩ ⲡⲉ ⲉⲣⲏⲧⲉ · ⲉⲛⲟ
ⲛⲟⲩϩⲏⲧ ⲛⲟⲩⲱⲧ ⲙⲛⲛⲉⲛⲉⲣⲏⲩ ϩⲓⲟⲩⲥⲟⲡ · ⲉⲣⲉⲧⲉⲓⲣⲏⲛⲏ ϣⲟⲟⲡ ϩⲛⲧⲉⲛⲙⲏⲏⲧⲉ · ⲉⲛϣⲟⲟⲡ ϩⲛⲟⲩⲉⲥⲩⲭⲓⲁ
ⲙⲛⲛⲉⲛⲉⲣⲏⲩ · ⲉⲛϯⲉⲟⲟⲩ ⲙⲡⲛⲟⲩⲧⲉ · ⲁⲛⲟⲕ ⲇⲉ ⲛⲉⲓⲟ ⲛⲟⲩϣⲏ ⲛⲣⲟⲉⲓⲥ ⲛⲙⲙⲁⲩ · ⲉⲓϫⲓⲥⲃⲱ ⲛⲕⲱⲧ
ⲙⲡⲛⲟⲩⲧⲉ ⲉⲃⲟⲗ ϩⲓⲧⲟⲟⲧⲟⲩ · ⲛϩⲉⲛⲛⲟϭ ⲛⲧⲉⲗⲓⲟⲥ · ⲛⲉ ⲛⲧϩⲉ ⲛⲛⲁⲅⲅⲉⲗⲟⲥ ⲙⲡϫⲟⲉⲓⲥ · ⲁⲓⲥⲱⲧⲙ
ⲉⲩϣⲁϫⲉ ⲉⲧⲃⲉⲡⲉⲛⲉⲓⲱⲧ ϩⲏⲗⲓⲁⲥ ⲡⲉⲑⲉⲥⲃⲓⲧⲏⲥ · ϫⲉⲛⲧⲁϥϭⲙϭⲟⲙ ϩⲙⲡⲛⲟⲩⲧⲉ ⲛϯϩⲉ ⲧⲏⲣⲥ · ⲉϥϣⲟⲟⲡ
ϩⲙⲡⲉⲓϫⲁⲓⲉ · ⲁⲩⲱ ⲓⲱϩⲁⲛⲛⲏⲥ ⲡⲃⲁⲡϯⲥⲧⲏⲥ · ⲡⲉⲧⲉⲙⲡϥⲧⲱⲟⲩⲛ ϩⲙⲡⲉϫⲡⲟ ⲛⲛⲉϩⲓⲟⲟⲙⲉ · ⲛϭⲓⲡⲉⲧⲟ
ⲛⲛⲟϭ ⲉⲣⲟϥ · ⲉϥϣⲟⲟⲡ ϩⲛⲛϫⲁⲓⲉ · ϣⲁⲡⲉϩⲟⲟⲩ ⲙⲡⲉϥⲟⲩⲱⲛϩ ⲉⲃⲟⲗ ϩⲙⲡⲓⲥⲣⲁⲏⲗ · ⲡⲉϫⲁⲓ ⲛⲁⲩ
ϫⲉⲛⲁⲉⲓⲟⲟⲧⲉ · ⲟⲩⲕ ⲟⲩⲛ ⲛⲉⲧϩⲙⲡϫⲁⲓⲉ · ⲥⲉⲥⲟⲧⲡ ⲛϩⲟⲩⲟ ⲉⲣⲟⲛ · ⲁⲛⲟⲛ ⲅⲁⲣ ⲉⲓⲥϩⲏⲏⲧⲉ ⲧⲛⲛⲁⲩ
ⲉⲛⲉⲛⲉⲣⲏⲩ ⲙⲙⲏⲛⲉ · ⲁⲩⲱ ⲧⲛⲥⲟⲟⲩϩ ⲛⲥⲩⲛⲁⲝⲓⲥ ϩⲓⲟⲩⲥⲟⲡ · ⲉⲛϣⲁⲛϩⲕⲟ · ⲧⲛϩⲏⲩ ⲉϩⲣⲉ ⲉϥⲥⲃⲧⲱⲧ
ⲛⲁⲛ · ⲉⲛϣⲁⲛⲉⲓⲃⲉ · ⲧⲛϩⲏⲩ ⲉⲙⲟⲟⲩ ⲉⲥⲱ · ⲉⲛϣⲁⲛⲣⲁⲧϭⲟⲙ ϣⲁⲩϯⲧⲟⲟⲧⲛ · ϩⲓⲧⲛⲛⲉⲛⲥⲛⲏⲩ · ⲁⲩⲱ
ⲉⲛϣⲁⲛⲉⲡⲓⲑⲩⲙⲉⲓ ⲉⲩⲥⲕⲉⲩⲟⲥ ⲉⲟⲩⲟⲙϥ · ⲧⲛⲇⲓⲁⲕⲱⲛⲉⲓ ⲙⲙⲟϥ ⲛⲛⲉⲛⲉⲣⲏⲩ ⲉⲧⲃⲉⲟⲩⲁⲅⲁⲡⲏ · ⲛⲧⲉⲡⲛⲟⲩⲧⲉ
· 

ⲛⲧⲟϥ ⲟⲛ ⲁⲡⲁ ⲉⲫⲣⲁⲓⲙ ⲉϥⲥϩⲁⲓ ⲉⲣⲁⲧϥ ⲛⲟⲩⲙⲉⲣⲓⲧ ⲛⲧⲁϥ ⲉϥϫⲓⲥⲃⲱ ⲛⲧⲟⲟⲧϥ · — ·· — ·· — ·· —
·· — ·· — ⲡⲁⲙⲉⲣⲓⲧ ϩⲙⲡϫⲟⲉⲓⲥ ϣⲟⲣⲡ ⲙⲉⲛ ϩⲛϩⲱⲃ ⲛⲓⲙ ⲕⲁⲡⲑⲃⲃⲓⲟ ϩⲛⲧⲉⲕⲧⲁⲡⲣⲟ · ⲉⲕⲥⲃⲧⲱⲧ
ϩⲛⲧⲉⲕϭⲓⲛⲟⲩⲱϣⲃ ϫⲉⲕⲱ ⲛⲁⲓ ⲉⲃⲟⲗ ⲉⲕⲥⲟⲟⲩⲛ · ϫⲉϩⲓⲧⲛⲡⲉⲑⲃⲃⲓⲟ · ϣⲁⲣⲉⲧϭⲟⲙ ⲧⲏⲣⲥ ⲙⲡϫⲁϫⲉ ⲱϫⲛ ·
ⲁⲩⲱ ⲕⲥⲟⲟⲩⲛ ⲛⲧⲙⲛⲧⲁⲅⲁⲑⲟⲥ ⲙⲡⲉⲕⲥⲁϩ · ϫⲉⲁⲩϫⲉⲟⲩ ⲉⲧⲃⲏⲏⲧϥ · ⲁϥϣⲱⲡⲉ ⲉϥⲑⲃⲃⲓⲏⲩ · ⲁⲩⲱ ⲛⲥⲙⲏⲧ
ϣⲁϩⲣⲁⲓ ⲉⲡⲙⲟⲩ · ⲛⲧⲟⲕ ϩⲱⲱⲕ ⲡⲁϣⲏⲣⲉ ⲕⲁⲡⲑⲃⲃⲓⲟ ϩⲛⲣⲱⲕ · ⲙⲛⲡⲉⲕϩⲏⲧ · ⲙⲛⲡⲉⲕⲙⲁⲕϩ · ⲉⲕⲉⲓ ⲅⲁⲣ
ⲉⲡⲉⲑⲃⲃⲓⲟ ⲟⲩⲛⲧⲁϥ ⲙⲙⲁⲩ ⲛⲛⲉϥⲉⲛⲧⲟⲗⲏ · ⲁⲛⲁⲩ ⲉⲇⲁⲩⲉⲓⲇ ⲉϥϣⲟⲩϣⲟⲩ ⲙⲙⲟϥ ϩⲙⲡⲉⲑⲃⲃⲓⲟ · ⲡⲉϫⲁϥ
ϩⲓⲛⲁⲓ ϫⲉⲁⲓⲑⲃⲃⲓⲟⲓ ⲁⲡϫⲟⲉⲓⲥ ⲧⲟⲩϫⲟⲓ · ⲁⲩⲱ ⲁϥⲣⲡⲡⲉⲧⲛⲁⲛⲟⲩϥ ⲛⲁⲓ · ⲫⲟⲣⲉⲓ ϩⲱⲱⲕ ⲡⲁϣⲏⲣⲉ
ⲙⲡⲉⲑⲃⲃⲓⲟ ⲧⲁⲣⲉⲛⲁⲣⲉⲧⲏ · ⲙⲡⲛⲟⲩⲧⲉ : ϣⲱⲡⲉ ⲛⲙⲙⲁⲕ · ⲉϣⲱⲡⲉ ⲇⲉ ⲡⲁϣⲏⲣⲉ ⲉⲕϩⲙⲡⲉⲑⲃⲃⲓⲟ ·
ⲙⲛⲗⲁⲁⲩ ⲙⲡⲁⲑⲟⲥ ⲛⲁⲉϣϭⲙϭⲟⲙ ⲉϩⲱⲛ ⲉϩⲟⲩⲛ ⲉⲣⲟⲕ · ⲟⲩⲣⲱⲙⲉ ⲉϥⲑⲃⲃⲓⲏⲩ ⲙⲛϣⲓ ⲙⲡⲉϥⲁⲛⲁⲓ · ⲟⲩⲣⲱⲙⲉ
ⲉϥⲑⲃⲃⲓⲏⲩ ⲙⲛⲡⲁⲑⲟⲥ ⲛⲁⲉϣϭⲙϭⲟⲙ ⲉϩⲱⲛ ⲉϩⲟⲩⲛ ⲉⲣⲟⲕ · ⲟⲩⲣⲱⲙⲉ ⲉϥⲑⲃⲃⲓⲏⲩ ⲙⲛϣⲓ ⲙⲡⲉϥⲁⲛⲁⲓ ·
ⲟⲩⲣⲱⲙⲉ ⲉϥⲑⲃⲃⲓⲏⲩ ⲟⲩⲑⲩⲥⲓⲁ ⲧⲉ ⲙⲡⲛⲟⲩⲧⲉ · ⲟⲩⲣⲱⲙⲉ ⲉϥⲑⲃⲃⲓⲏⲩ ⲡϩⲏⲧ ⲙⲡⲛⲟⲩⲧⲉ ⲙⲟⲧⲛ ⲛⲧⲟⲟⲧϥ
ⲙⲛⲛⲉϥⲁⲅⲅⲉⲗⲟⲥ · ⲡⲁⲗⲓⲛ ⲟⲛ ϣⲁⲣⲉⲛⲁⲅⲅⲉⲗⲟⲥ ϯⲉⲟⲟⲩ ⲛⲁϥ · ⲟⲩⲛⲗⲟⲓϭⲉ ⲙⲡⲉⲛⲧⲁϥϫⲡⲉ ⲁⲣⲉⲧⲏ ⲛⲓⲙ
ϩⲓⲁⲗⲗⲁ ⲡⲉⲛⲧⲁϥϫⲡⲉ ⲡⲉⲑⲃⲃⲓⲟ ⲛⲁϥ ⲙⲉⲕϩⲉ ⲉⲗⲁⲁⲩ ⲛⲗⲟⲓϭⲉ ⲛⲥⲱϥ ϩⲓⲁⲗⲗⲁ ϫⲉⲁϥϣⲱⲡⲉ ⲉϥⲑⲃⲃⲓⲏⲩ ·
ⲛⲁⲓ ⲛⲉ ⲛⲁⲣⲉⲧⲏ ⲙⲡⲉⲑⲃⲃⲓⲟ · ⲡⲁϣⲏⲣⲉ ⲕⲁⲣⲱⲕ ⲡⲁϣⲏⲣⲉ · ϥⲥⲏϩ ⲅⲁⲣ ϫⲉⲡⲥⲁⲃⲉ ϩⲙⲡⲉⲟⲩⲟⲉⲓϣ
ⲉⲧⲙⲙⲁⲩ ϥⲛⲁⲕⲁⲣⲱϥ · ⲕⲁⲣⲱⲕ ϩⲱⲱⲕ ϣⲁⲛⲧⲟⲩϫⲛⲟⲩⲕ · ⲉⲩϣⲁⲛϫⲛⲟⲩⲕ · ϣⲁϫⲉ ϩⲛⲟⲩϭⲓⲛϣⲁϫⲉ ⲉϥϭⲏⲛ ·
ⲉϥⲑⲃⲃⲓⲏⲩ · ⲙⲡⲣⲱⲕⲙ ϩⲟⲗⲱⲥ · ⲉϣⲱⲡⲉ ⲉⲣⲉⲛⲟϭ ⲉⲣⲟⲕ · ϩⲙⲟⲟⲥ · ⲙⲡⲣϣⲁϫⲉ ⲉⲩϣⲁⲛϫⲉϩⲉⲛϣⲁϫⲉ
ⲛⲟⲥⲉ ⲛⲟϫⲕ ⲛⲅⲱⲃϣ · ⲡⲉⲕⲙⲉⲉⲩⲉ ϫⲉⲙⲡⲓⲥⲱⲧⲙ ϣⲁϫⲉ ⲛⲓⲙ · ϩⲱⲱϥ ⲛϩⲏⲩ · ϫⲓ ⲥⲙⲏ ⲉⲣⲟⲟⲩ ⲉⲡⲉϩⲟⲩⲟ
· ϥⲥⲏϩ ⲅⲁⲣ ϫⲉⲉϣⲱⲡⲉ ⲛⲣⲉϥⲉⲓⲣⲉ ⲙⲡϣⲁϫⲉ ⲁⲩⲱ ⲛⲣⲉϥⲥⲱⲧⲙ ⲙⲙⲁⲧⲉ ⲁⲛ ⲙⲙⲟⲛ ⲉⲕⲣϩⲁⲗ ⲙⲙⲟⲕ ⲡⲁϣⲏⲣⲉ
· ϩⲙⲡϫⲟⲉⲓⲥ ⁛— ϯϩⲱⲛ ⲉⲧⲟⲟⲧⲕ ⲛⲛⲉⲩⲉⲛⲧⲟⲗⲏ ϩⲛⲧⲉⲕⲁⲣⲭⲏ · ⲛⲧⲟⲕ ϩⲱⲱⲕ ϩⲁⲣⲉϩ ⲉⲣⲟⲟⲩ
ϩⲛⲧⲉⲕⲙⲛⲧⲕⲟⲩⲓ · ⲁⲛⲁⲩ ⲉⲡⲁⲩⲗⲟⲥ ϫⲉⲉϥϫⲉⲟⲩ · ⲡⲉϫⲁϥ ϩⲓⲛⲁⲓ ϫⲉϫⲓⲛⲉⲕⲥⲟⲃⲕ ⲕⲥⲟⲟⲩⲛ ⲛϩⲉⲛⲥϩⲁⲓ
ⲉⲩⲟⲩⲁⲁⲃ ⲛⲁⲓ ⲉⲧⲛⲁⲉϣϭⲙϭⲟⲙ · ⲉⲧⲟⲩϫⲟⲕ · ϫⲓⲥⲃⲱ ϩⲱⲱⲕ ⲉⲡⲕⲱⲧ ⲧⲏⲣϥ ⲛⲧⲙⲛⲧⲙⲟⲛⲁⲭⲟⲥ ·
ⲧⲁⲣⲕϣⲱⲡⲉ ⲛϣⲟⲩⲙⲉⲣⲓⲧⲕ ϩⲛⲛⲉⲕϩⲃⲏⲩⲉ ⲧⲏⲣⲟⲩ · ⲉⲕϣⲁⲛⲃⲱⲕ ⲉⲩⲧⲟⲟⲩ ⲉϫⲓⲙⲁ ⲛϩⲏⲧϥ · ⲛⲧⲕⲟⲩⲕⲟⲩⲓ ·
ⲧⲟϭⲕ ⲉⲩⲛⲟϭ ⲉⲣⲟⲕ · ⲉⲣⲉⲡⲛⲟⲩⲧⲉ ⲛϩⲏⲧϥ ⲙⲡⲣⲕⲁⲁϥ ⲉⲃⲟⲗ · ϩⲛⲧⲉⲕⲁⲗⲱⲧ ⲛⲅⲃⲱⲕ ϣⲁⲕⲉⲟⲩⲁ · ⲡⲟⲩⲁ
ⲉⲧⲛⲛⲁⲧⲟϭⲕ ⲉⲣⲟϥ · ⲙⲁⲣⲉϥⲣⲱϣⲧⲕ ϫⲉⲕⲁⲥ · ⲛⲛⲉⲕϯϭⲱⲛⲧ ⲛⲁϥ · ϥⲥⲏϩ ⲅⲁⲣ ϫⲉⲙⲏ ⲟⲩⲕⲟⲩⲓ ⲛⲏⲧⲛ
ⲡⲉⲧϯϭⲱⲛⲧ ⲛⲛⲣⲱⲙⲉ · ⲡⲧⲟⲟⲩ ⲉⲧⲕⲛϩⲏⲧϥ ϩⲁⲣⲉϩ ⲉⲡⲉⲓϩⲱⲃ ⲙⲡⲣⲡⲱⲧ ⲉⲃⲟⲗ ϩⲙⲙⲁ ⲉⲙⲁ 〈 ⲙⲡⲣ ⲙⲟⲩⲧⲉ
ⲉϩⲟⲩⲛ ⲉⲣⲱⲙⲉ ⲉⲧⲃⲉⲧⲉⲕⲙⲟⲧⲛⲉⲥ · ⲙⲛⲡⲟⲩⲱϣ ⲛⲛⲉⲕⲙⲁϩⲧ 〉 ⲙⲡⲣⲕⲁⲙⲛⲧϣⲃⲏⲣ ⲛⲁⲕ ⲙⲛⲣⲱⲙⲉ ⲛⲣⲉϥⲧⲱϩ ·
ⲧⲁⲣⲕϭⲱ ⲉⲕⲙⲟⲧⲛ · ⲛⲅϩⲛⲧⲧⲁⲡⲣⲟ ⲛⲛⲉⲥⲛⲏⲩ ⲁⲛ · ϯⲥⲟⲡⲥⲡ ⲙⲙⲟⲕ ⲡⲁⲙⲉⲣⲓⲧ ϩⲙⲡϫⲟⲉⲓⲥ ⲧⲉⲕⲁⲣⲭⲏ ⲧⲉ
ϫⲓⲥⲃⲱ ⲉⲥⲱⲧⲙ ⲧⲁⲣⲕⲙⲧⲟⲛ ϥⲥⲏϩ ⲅⲁⲣ ϫⲉϯϩⲏⲩ ⲛⲟⲩⲥⲃⲱ ⲛⲟⲩϩⲁⲧ ⲁⲛ · ϩⲁⲣⲉϩ ⲉⲣⲟⲕ ⲉⲧⲙⲛⲧⲁⲧⲥⲱⲧⲙ
ϫⲉⲛⲛⲉⲡϣⲁϫⲉ ⲛⲥⲁⲟⲩⲗ ϫⲱⲕ ⲉⲃⲟⲗ ⲉϫⲱⲕ ⲙⲛⲡⲉϥϫⲡⲟ · ⲁⲡⲛⲟⲩⲧⲉ ⲅⲁⲣ ⲡⲉⲓⲑⲉ ⲉϫⲙⲡⲥⲱⲧⲙ ⲛϩⲟⲩⲟ
ⲉⲧⲉⲑⲩⲥⲓⲁ · ⲛⲁⲓ ϭⲉ ⲛⲉ ⲛⲕⲱⲧ · ⲛⲧⲙⲛⲧⲙⲟⲛⲁⲭⲟⲥ · ⲉⲕⲟⲩⲱⲙ ⲙⲛϩⲉⲛⲥⲛⲏⲩ · ⲙⲡⲣϥⲓ ϩⲣⲁⲕ ⲉϩⲣⲁⲓ
ϣⲁⲛⲧⲕⲟⲩⲱ ⲉⲕⲟⲩⲱⲙ · ⲡⲉⲥⲕⲉⲩⲟⲥ ⲉⲧⲕⲛⲁϩⲟⲟⲩⲧⲛ ⲉⲣⲟϥ ⲁⲣⲓⲡⲉⲕⲟⲩⲱⲙ ⲛϩⲏⲧϥ · ⲉⲕϣⲁⲛⲣϩⲁⲉ ⲉⲩⲗⲁⲁⲩ
ϩⲛⲧⲡⲟⲣϣⲥ · ⲙⲡⲣϫⲟⲟⲥ ϫⲉⲁⲩⲉⲓⲥ ⲉⲣⲉⲛⲟϭ ⲉⲣⲟⲕ ϩⲙⲟⲟⲥ · ⲉⲕϣⲁⲛⲟⲩⲱϣ ⲉⲥⲱ ϩⲙⲡⲕⲉⲗⲱⲗ
ⲙⲡⲣⲕⲁⲧⲉⲕϣⲟⲩⲱⲃⲉ ⲉⲱϣ ⲉⲃⲟⲗ ⲛⲧϩⲉ ⲛⲛⲕⲟⲥⲙⲓⲕⲟⲛ · ⲉⲕϣⲁⲛϩⲙⲟⲟⲥ ϩⲛⲧⲙⲏⲏⲧⲉ ⲛⲛⲉⲥⲛⲏⲩ
ⲛⲧⲉⲟⲩⲫⲗⲉⲕⲙⲁ ⲉⲓ ⲉⲣⲱⲕ ⲙⲡⲣⲛⲟϫⲥ ⲉⲃⲟⲗ ϩⲛⲧⲉⲩⲙⲏⲏⲧⲉ · ⲡⲱⲧ ⲉⲡⲟⲩⲉ · ⲛⲅⲛⲟϫⲥ ⲉⲃⲟⲗ · ⲉⲕⲛⲕⲟⲧⲕ
ϩⲛⲟⲩⲙⲁ ⲙⲛϩⲉⲛⲥⲛⲏⲩ · ⲙⲡⲣⲕⲁⲁⲕ ⲉⲕϩⲏⲛ ⲉϩⲟⲩⲛ ⲉⲣⲟⲟⲩ ⲛⲟⲩⲙⲁϩⲉ · ⲉϣⲱⲡⲉ ⲡϩⲱⲃ ⲙⲟⲧⲛ ⲙⲡⲣⲛⲕⲟⲧⲕ
ϩⲓⲧⲙⲏ · ⲉⲕⲣⲥⲛⲁⲩ ⲛⲧⲕⲟⲩϣⲏⲣⲉ ϣⲏⲙ · ⲙⲡⲣⲛⲕⲟⲧⲕ ⲉⲕⲃⲏⲗ ⲉⲃⲟⲗ · ⲟⲩⲇⲉ ⲉϫⲙⲡⲉⲕⲥⲟⲓ ·
ϫⲉⲛⲛⲉⲩϣⲧⲣⲧⲱⲣⲕ ϩⲛϩⲉⲛⲣⲁⲥⲟⲩ · ⲉⲕⲙⲟⲟϣⲉ ⲙⲛϩⲉⲛⲥⲛⲏⲩ · ⲟⲩⲉ ⲙⲙⲟⲟⲩ · ⲧⲁⲣⲕⲥⲣϥⲉ ⲉⲡⲉⲕϩⲏⲧ ·
ⲉⲕϣⲁⲛⲙⲟⲟϣⲉ ⲙⲛⲟⲩⲥⲟⲛ ⲉⲣⲉⲟⲩⲥⲁⲛⲇⲁⲗⲓⲟⲛ ϩⲛⲛⲉⲕⲟⲩⲣⲏⲏⲧⲉ · ⲉⲙⲛⲟⲩⲟⲛ ⲙⲡⲉⲧⲙⲟⲟϣⲉ ⲛⲙⲙⲁⲕ · ⲁⲛⲓ
ⲡⲱⲕ ϩⲱⲱⲕ ⲉⲃⲟⲗ ⲛⲅⲙⲟⲟϣⲉ ⲛⲧⲉϥϩⲉ · ϥⲥⲏϩ ⲅⲁⲣ ϫⲉϣⲡϩⲓⲥⲉ · ⲁⲣⲓⲡϩⲱⲃ ⲙⲡⲣⲉϥⲧⲁϣⲉⲟⲉⲓϣ · ⲁⲣⲓ
ⲁⲡⲁⲧⲟⲟⲧⲕ ⲉⲕϩⲙⲡⲉⲕⲙⲁ ⲛϣⲱⲡⲉ · ⲙⲡⲣⲟⲩⲱⲙ ⲉⲣⲉⲡⲣⲏ ⲛⲃⲟⲗ · ⲙⲡⲣⲥⲁϩⲧⲉ ⲛⲁⲕ ⲙⲁⲩⲁⲁⲕ ⲛⲅϫⲓ
ⲛⲟⲩⲙⲟⲧⲛⲉⲥ · ⲁⲗⲗⲁ ⲉⲩϣⲁⲛϫⲟⲧⲕ ⲉⲥⲁϩⲧⲉ ⲛⲁⲕ · ⲙⲟⲩⲧⲉ ⲉⲩⲉⲃⲓⲏⲛ ⲉϥϩⲓⲡⲧⲟⲟⲩ ⲛⲙⲙⲁⲕ ⲧⲁⲣⲉⲕ
ϣⲟⲩϣⲟⲩ ϩⲱⲱⲕ · ⲙⲙⲟⲕ ϫⲉⲙⲡⲓⲟⲩⲱⲙ ⲙⲡⲁⲟⲉⲓⲕ ⲙⲁⲩⲁⲁⲧ · ⲉϣⲱⲡⲉ ⲉⲕϩⲛⲟⲩⲧⲟⲟⲩ · ⲏ ⲟⲩⲧⲟⲡⲟⲥ
ⲉⲣⲉⲟⲩⲥⲟⲛ ϣⲱⲛⲉ ⲛϩⲏⲧϥ ϭⲙⲡⲉϥϣⲓⲛⲉ ⲛⲥⲟⲡ ⲥⲛⲁⲩ ⲙⲙⲏⲛⲉ ϩⲧⲟⲟⲩⲉ ⲙⲡⲁⲧⲕⲣϩⲱⲃ ⲛⲛⲉⲕϭⲓϫ · ⲁⲩⲱ
ⲡⲛⲁⲩ ⲛⲣⲟⲩϩⲉ · ϥⲥⲏϩ ⲅⲁⲣ ⲡⲁⲙⲉⲣⲓⲧ ϩⲙⲡϫⲟⲉⲓⲥ ϫⲉⲉⲓϣⲱⲛⲉ ⲁⲧⲉⲧⲛϭⲙⲡⲁϣⲓⲛⲉ · ⲉⲣϣⲁⲛⲟⲩⲥⲟⲛ ⲥⲱⲕ
ⲉⲃⲟⲗ ϩⲙⲡⲧⲟⲟⲩ ⲉⲧⲕⲛϩⲏⲧϥ · ⲙⲡⲣϩⲙⲟⲟⲥ ϩⲛⲧⲉⲕⲣⲓ ⲙⲡⲛⲁⲩ ⲉⲧⲕⲛⲁⲥⲱⲧⲙ ⲃⲱⲕ ⲛⲅϩⲙⲟⲟⲥ ϩⲁϩⲧⲏϥ
ⲛⲅϯⲣⲙⲉⲓⲏ ⲉϫⲱϥ · ϥⲥⲏϩ ⲅⲁⲣ ϫⲉⲣⲓⲙⲉ ⲉϫⲛⲟⲩⲣⲉϥⲙⲟⲟⲩⲧ · ⲙⲟⲟϣⲉ ⲉⲃⲟⲗ ⲛⲙⲙⲁϥ ϣⲁⲛⲧⲟⲩⲧⲟⲙⲥϥ ·
ⲧⲁⲓ ⲅⲁⲣ ⲧⲉ ⲧϩⲁⲏ ⲛⲉⲛⲧⲟⲗⲏ · ⲉⲧⲉⲣⲉⲡⲣⲱⲙⲉ ⲛⲁⲁⲥ ⲙⲛⲡⲉϥⲥⲟⲛ ⲁⲥⲡⲁⲍⲉ ⲙⲡⲉϥⲥⲱⲙⲁ
ϩⲛⲟⲩⲙⲛⲧϣⲁⲛϩⲧⲏϥ ⁛— ⲉⲕϫⲱ ⲙⲙⲟⲥ ϫⲉⲁⲣⲓⲡⲁⲙⲉⲉⲩⲉ ϩⲁϩⲧⲙⲡϫⲟⲉⲓⲥ · ⲡⲁϣⲏⲣⲉ ⲁⲣⲓ ⲁⲡⲁⲧⲟⲟⲧⲕ
ⲉϩⲁⲣⲉϩ ⲉⲛⲉⲛⲧⲁⲓⲥⲁϩⲟⲩ ⲛⲁⲕ · ϩⲉⲛⲕⲱⲧ ⲅⲁⲣ ⲧⲏⲣⲟⲩ ⲛⲉ ⲛⲧⲉⲧⲙⲛⲧⲙⲟⲛⲁⲭⲟⲥ · ⲕⲁⲡⲙⲟⲩ ⲉϥϩⲏⲛ
ⲉϩⲟⲩⲛ ⲉⲣⲟⲕ ⲙⲡⲉϩⲟⲟⲩ ⲙⲛⲧⲉⲩϣⲏ ⲉⲕⲥⲟⲟⲩⲛ ⲅⲁⲣ ⲙⲡⲉⲧⲕⲥⲟⲟⲩⲛ ⲙⲙⲟϥ ⲉⲧⲉⲡⲉⲧϣⲁϫⲉ ⲛⲙⲙⲁⲕ ⲡⲉ
ϫⲉⲙⲡⲓⲕⲁⲁⲥ ϩⲙⲡⲁϩⲏⲧ ⲉⲛⲉϩ · ⲉⲣⲉⲧⲁⲟⲩⲣⲏⲏⲧⲉ ⲛϩⲟⲩⲛ ⲛⲧⲡⲛⲛⲏ ϫⲉϯⲛⲁⲱⲛϩ ϣⲁⲛⲧⲁⲣⲡⲃⲟⲗ ⲛⲧⲡⲛⲛⲏ
ⲙⲡⲣⲟ · ⲛⲧⲟⲕ ⲇⲉ ϩⲱⲱⲕ ⲡⲁϣⲏⲣⲉ ⲡⲉⲕⲙⲉⲉⲩⲉ ⲧⲏⲣϥ ⲕⲁⲁϥ ϩⲓϩⲏ ⲙⲡⲛⲟⲩⲧⲉ ⲛⲛⲁⲩ ⲛⲓⲙ · ⲁⲩⲱ
ⲛⲉⲓⲙⲉⲉⲩⲉ ⲧⲏⲣⲟⲩ ⲙⲙⲛⲧϭⲱⲃ · ⲛⲥⲉⲛⲁⲡⲁⲣⲁⲅⲉ ⲙⲙⲟⲕ ⲁⲛ · ϣⲱⲡⲉ ⲉⲕⲙⲟⲩϣⲧ ⲛⲛⲕⲟⲗⲁⲥⲓⲥ ⲛⲛⲁⲩ ⲛⲓⲙ ·
ϣⲱⲡⲉ ⲉⲕⲧⲛⲧⲱⲛ ⲉⲡⲛⲟⲩⲧⲉ ⲉⲕϩⲙⲡⲉⲕⲙⲁ ⲛϣⲱⲡⲉ · ⲉⲣϣⲁⲛⲟⲩⲥⲟⲛ ⲉⲓ ϣⲁⲣⲟⲕ ⲣⲁϣⲉ ⲛⲙⲙⲁϥ · ⲁⲥⲡⲁⲍⲉ
ⲙⲙⲟϥ · ϯⲙⲟⲟⲩ ⲉⲛⲉϥⲟⲩⲣⲏⲏⲧⲉ ϫⲉⲛⲛⲉⲕⲟⲃϣⲕ ⲉⲃⲟⲗ ⲙⲁⲣⲉϥϣⲗⲏⲗ ⲛⲅϩⲙⲟⲟⲥ ⲁⲥⲡⲁⲍⲉ ⲛⲛⲉϥϭⲓϫ
ⲙⲛⲛⲉϥⲟⲩⲣⲏⲏⲧⲉ · ⲙⲡⲣϫⲛⲟⲩϥ ϫⲉⲉⲕⲛⲏⲩ ⲧⲱⲛ · ϥⲥⲏϩ ⲅⲁⲣ ϫⲉϩⲓⲧⲛⲧⲁⲓ ⲁϩⲟⲓⲛⲉ ϣⲡϩⲉⲛⲁⲅⲅⲉⲗⲟⲥ
ⲉⲣⲟⲟⲩ ⲛⲥⲉⲥⲟⲟⲩⲛ ⲁⲛ · ⲡⲓⲥⲧⲉⲩⲉ · ϫⲉϩⲱⲥ ⲡⲛⲟⲩⲧⲉ ⲡⲉⲛⲧⲁϥⲉⲓ ϣⲁⲣⲟⲕ · ⲉϣⲱⲡⲉ ⲟⲩⲛⲟϭ ⲉⲣⲟⲕ ⲡⲉ
ϫⲟⲟⲥ ⲉⲣⲟϥ ⲛϩⲁϩ ⲛⲥⲟⲡ ϫⲉⲁⲡⲉϩⲙⲟⲧ ⲧⲁϩⲟⲓ · ϫⲉⲁⲓⲛⲁⲩ ⲉⲣⲟⲕ ⲡⲁϫⲟⲉⲓⲥ · ⲕⲱ ⲉϩⲣⲁⲓ ⲛⲧⲉⲕⲡⲟⲣϣⲥ
· ⲛⲅⲟⲩⲱⲙ ⲛⲙⲙⲁϥ · ⲕⲁⲛ ⲉⲕϩⲛⲟⲩⲙⲣⲣⲉ ⲛⲛⲏⲥⲧⲉⲓⲁ ⲃⲟⲗⲕ ⲉⲃⲟⲗ · ϥⲥⲏϩ ⲅⲁⲣ ⲡⲁϣⲏⲣⲉ ϫⲉⲁⲓⲣⲥⲙⲟⲧ
ⲛⲓⲙ ⲙⲛⲟⲩⲟⲛ ⲛⲓⲙ ⲉϥϣⲁⲛⲛⲟⲩ ⲉⲙⲟⲟϣⲉ ⲧϩⲡⲟϥ · ⲉⲃⲟⲗ ⲉⲕⲣⲁϣⲉ ⲛⲙⲙⲁϥ ⲁⲩⲱ ⲉⲕⲣⲟⲟⲩⲧ ·
ⲁⲣⲓⲁⲡⲁⲧⲟⲟⲧⲕ ⲉⲧⲣⲉϥⲥⲙⲟⲩ ⲉⲣⲟⲕ ⲛϣⲟⲙⲛⲧ ⲛⲥⲟⲡ · ϫⲉⲉⲣⲉⲡⲉⲥⲙⲟⲩ ⲙⲡⲁⲅⲅⲉⲗⲟⲥ ⲉⲧⲙⲟⲟϣⲉ ⲛⲙⲙⲁϥ ⲉⲓ
ⲉϫⲱⲕ · ⲉⲧⲃⲉⲧⲡⲓⲥⲧⲓⲥ ϩⲱⲱⲥ ⲛⲧⲕⲁⲑⲟⲗⲓⲕⲏ ⲉⲕⲕⲗⲏⲥⲓⲁ ⲙⲡⲣⲕⲁⲁⲩ ⲉⲛⲧⲕ ⲉⲡⲁϩⲟⲩ ⲛϩⲏⲧⲥ ⲟⲩⲇⲉ ⲉⲃⲟⲗⲕ
ⲉⲃⲟⲗ · ⲧⲛⲡⲓⲥⲧⲉⲩⲉ ⲉⲩⲛⲟⲩⲧⲉ ⲛⲟⲩⲱⲧ ⲡⲉⲓⲱⲧ ⲡⲡⲁⲛⲧⲟⲕⲣⲁⲧⲱⲣ ⲙⲛⲡⲉϥⲙⲟⲛⲟⲅⲉⲛⲏⲥ ⲛϣⲏⲣⲉ ⲓⲏⲥⲟⲩⲥ
ⲡⲉⲭⲣⲓⲥⲧⲟⲥ ⲡⲉⲛϫⲟⲉⲓⲥ ⲡⲉⲛⲧⲁⲡⲧⲏⲣϥ ϣⲱⲡⲉ ⲉⲃⲟⲗ ϩⲓⲧⲟⲟⲧϥ · ⲙⲛⲡⲉⲡⲛⲉⲩⲙⲁ ⲉⲧⲟⲩⲁⲁⲃ · ⲉⲧⲉⲧⲁⲓ ⲧⲉ
ⲧⲣⲓⲁⲥ ⲉⲧⲥⲙⲁⲙⲁⲁⲧ · ⲡⲁⲓ ⲡⲉ ⲡϫⲱⲕ ⲛⲧⲙⲛⲧⲛⲟⲩⲧⲉ · ⲟⲩⲛⲟⲩⲧⲉ ⲡⲉ ⲉϥϩⲛⲟⲩⲛⲟⲩⲧⲉ · ⲟⲩⲟⲉⲓⲛ ⲡⲉ
ⲉⲃⲟⲗ ϩⲛⲟⲩⲟⲉⲓⲛ · ⲟⲩϫⲟⲉⲓⲥ ⲡⲉ ⲉⲃⲟⲗ ϩⲛⲟⲩϫⲟⲉⲓⲥ · ⲟⲩϫⲡⲟ ⲡⲉ ⲛⲟⲩⲧⲁⲙⲓⲟ ⲁⲛ ⲡⲉ · ⲁⲩϫⲡⲟϥ
ⲛⲧϩⲉ ⲛⲟⲩⲣⲱⲙⲉ · ⲛⲟⲩⲧⲁⲙⲓⲟ ⲁⲛ ⲡⲉ · ⲁⲗⲗⲁ ⲟⲩⲛⲟⲩⲧⲉ ⲡⲉ ⲉⲁⲩϫⲡⲟϥ ϩⲓⲧⲛⲧⲡⲁⲣⲑⲉⲛⲟⲥ ⲉⲧⲟⲩⲁⲁⲃ
ⲙⲁⲣⲓⲁ ⲧⲣⲉϥϫⲡⲉⲡⲛⲟⲩⲧⲉ · ⲁϥϫⲓⲥⲱⲙⲁ ⲛⲣⲱⲙⲉ · ⲉⲧⲃⲏⲏⲧⲛ ϣⲁⲛⲧⲉⲡⲕⲁϩ ⲉϣⲧⲱⲟⲩⲛ ϩⲁⲣⲟϥ · ⲁϥⲕⲱ
ⲛⲁϥ ⲛϩⲉⲛⲣⲉϥⲧⲁϣⲉⲟⲉⲓϣ ⲉⲧⲉⲛⲁⲓ ⲛⲉ · ⲛⲉϥⲁⲡⲟⲥⲧⲟⲗⲟⲥ ⲛⲉ ⲉⲧⲟⲩⲁⲁⲃ · ⲕⲁⲧⲁⲧϩⲉ ⲉⲧⲥⲏϩ
ϫⲉⲁⲡⲉⲩϩⲣⲟⲟⲩ ⲉⲓ ⲉⲃⲟⲗ ⲉϫⲙⲡⲕⲁϩ ⲧⲏⲣϥ · ⲁⲩⲥⲧⲁⲩⲣⲟⲩ ⲙⲙⲟϥ · ⲁⲩⲕⲟⲛⲥϥ ϩⲛⲟⲩⲗⲟⲅⲭⲏ · ⲁϥⲉⲓ
ⲉⲃⲟⲗ ⲛϭⲓⲡⲉⲛⲟⲩϫⲁⲓ · ⲟⲩⲙⲟⲟⲩ ⲙⲛⲟⲩⲥⲛⲟϥ ⲉⲧⲉⲡⲁⲓ ⲡⲉ ⲡⲃⲁⲡⲧⲓⲥⲙⲁ ⲙⲛⲡⲉⲥⲛⲟϥ ⲉⲧⲧⲁⲓⲏⲩ ·
ⲉⲕⲧⲙϫⲓⲃⲁⲡⲧⲓⲥⲙⲁ ⲅⲁⲣ ⲙⲉⲕϫⲓ ⲡⲉⲥⲛⲟϥ · ⲛⲧⲟⲕ ϩⲱⲱⲕ ⲡⲁϣⲏⲣⲉ ϩⲁⲣⲉϩ ⲉⲧⲉⲓⲡⲓⲥⲧⲓⲥ · ⲁⲩⲱ ⲡⲛⲟⲩⲧⲉ
ⲛⲧⲉⲓⲣⲏⲛⲏ ⲛⲁϣⲱⲡⲉ ⲛⲙⲙⲁⲕ ⲛϥⲧⲟⲩϫⲟⲕ ⲛϥⲛⲁϩⲙⲕ ⲛⲅϣⲱⲡⲉ ⲉⲕⲙⲟⲧⲛ ⲛⲛⲉⲕϩⲟⲟⲩ ⲧⲏⲣⲟⲩ · ⲟⲩϫⲁⲓ
ϩⲙⲡϫⲟⲉⲓⲥ ⲡⲁⲙⲉⲣⲓⲧ ⲛϣⲏⲣⲉ ϩⲙⲡϫⲟⲉⲓⲥ · ⲁⲣⲓⲡⲁⲙⲉⲉⲩⲉ ϩⲱ ⲡⲁⲙⲉⲣⲓⲧ ϩⲙⲡϫⲟⲉⲓⲥ ⲉⲃⲟⲗ ϩⲓⲧⲛⲓⲏⲥⲟⲩⲥ
ⲡⲉⲛϫⲟⲉⲓⲥ · ⲡⲁⲓ ⲉⲧⲉⲡⲱϥ ⲡⲉ ⲡⲉⲟⲟⲩ ⲙⲛⲡⲁⲙⲁϩⲧⲉ ϣⲁⲉⲛⲉϩ ⲛⲉⲛⲉϩ ϥⲑ — · · — · · — · · — · ·
— · · — 

ⲧⲁⲛⲁⲡⲁⲩⲥⲓⲥ ⲙⲡϩⲁⲅⲓⲟⲥ · ⲓⲱϩⲁⲛⲛⲏⲥ · ⲡⲉⲩⲁⲅⲅⲉⲗⲓⲥⲧⲏⲥ · ⲁⲩⲱ ⲡⲁⲡⲟⲥⲧⲟⲗⲟⲥ ⲙⲡⲉⲭⲣⲓⲥⲧⲟⲥ ·
ϩⲛⲟⲩⲉⲓⲣⲏⲛⲏ · ⲛⲧⲉⲡⲛⲟⲩⲧⲉ ϩⲁⲙⲏⲛ . ═════ : ═════ : ═════ : ═════ ⲛⲉⲣⲉⲡⲙⲁⲕⲁⲣⲓⲟⲥ
ⲓⲱϩⲁⲛⲛⲏⲥ ϩⲛⲉⲫⲉⲥⲟⲥ ⲙⲛⲛⲉⲥⲛⲏⲩ · ⲉϥⲧⲉⲗⲏⲗ ϩⲙⲡϫⲟⲉⲓⲥ · ⲙⲡⲉϩⲟⲟⲩ ⲇⲉ ⲛⲧⲕⲩⲣⲓⲁⲕⲏ ·
ⲛⲉⲣⲉⲛⲉⲥⲛⲏⲩ ⲧⲏⲣⲟⲩ ⲥⲟⲟⲩϩ ⲉⲛⲉⲩⲉⲣⲏⲩ · ⲁⲓⲱϩⲁⲛⲛⲏⲥ ⲁⲣⲭⲉⲓ ⲛϣⲁϫⲉ ⲛⲙⲙⲁⲩ ⲉϥϫⲱ ⲙⲙⲟⲥ ·
ϫⲉⲛⲁⲥⲛⲏⲩ · ⲁⲩⲱ ⲛⲁϣⲃⲣⲕⲗⲏⲣⲟⲛⲟⲙⲟⲥ · ⲁⲩⲱ ⲛⲥⲩⲙⲙⲉⲧⲟⲭⲟⲥ ⲙⲡⲉⲭⲣⲓⲥⲧⲟⲥ ⲓⲏⲥⲟⲩⲥ ⲡⲉⲛϫⲟⲉⲓⲥ ·
ⲉⲓⲙⲉ ϭⲉ ⲛⲏⲧⲛ ϫⲉⲁⲡϫⲟⲉⲓⲥ ϯ ⲛⲏⲧⲛ ⲛⲟⲩϭⲟⲙ ⲉⲃⲟⲗ ϩⲓⲧⲟⲟⲧϥ ⲟⲩⲏⲣ ⲛϭⲟⲙ ϩⲓϣⲡⲏⲣⲉ · ϩⲓⲭⲁⲣⲓⲥⲙⲁ
· ⲁϥⲁⲁⲩ ⲛⲏⲧⲛ · ⲁⲩⲱ ⲧⲉⲧⲛⲥⲟⲟⲩⲛ ϫⲉⲁϣ ⲛⲉ ⲛⲉⲥⲃⲟⲟⲩⲉ ⲙⲛⲛⲉⲣϩⲙⲙⲉ · ⲁⲩⲱ ⲛⲙⲧⲟⲛ ⲙⲛⲧⲇⲓⲁⲕⲟⲛⲓⲁ
· ⲙⲛⲛⲉϩⲙⲟⲧ ⲙⲛⲛⲇⲱⲣⲉⲁ · ⲙⲛⲛⲕⲟⲟⲩⲉ ⲧⲏⲣⲟⲩ · ⲛⲧⲁⲧⲉⲧⲛⲛⲁⲩ ⲉⲣⲟⲟⲩ ϩⲛⲛⲉⲧⲛⲃⲁⲗ · ⲉⲩϯ ⲙⲙⲟⲟⲩ
ⲛⲏⲧⲛ ⲉⲃⲟⲗ ϩⲓⲧⲟⲟⲧϥ ⲙⲡⲉⲛⲥⲁϩ · ⲛⲉϥⲟⲩⲱⲛϩ ⲉⲣⲱⲧⲛ ⲁⲛ ϩⲛⲛⲃⲁⲗ ⲙⲡⲥⲱⲙⲁ · ⲟⲩⲇⲉ ⲛⲉⲧⲉⲧⲛⲥⲱⲧⲙ
ⲉⲣⲟϥ ⲁⲛ ϩⲛⲙⲙⲁⲁϫⲉ ⲙⲡⲥⲱⲙⲁ · ⲁⲗⲗⲁ ⲉϥⲟⲩⲱⲛϩ ⲙⲙⲟϥ ⲉⲣⲱⲧⲛ ϩⲙⲡⲥⲟⲟⲩⲧⲛ ⲙⲡⲉⲧⲛϩⲏⲧ ·
ϩⲛⲟⲩϩⲟⲣⲟⲙⲁ ϩⲛϩⲃⲏⲩⲉ ⲉⲩⲟⲩⲁⲁⲃ · ⲧⲁϫⲣⲉⲧⲏⲩⲧⲛ ϭⲉ ϩⲣⲁⲓ ⲛϩⲏⲧϥ · ⲉⲧⲉⲧⲛⲉⲓⲣⲉ ⲙⲡⲉϥⲙⲉⲉⲩⲉ
ⲛⲟⲩⲟⲉⲓϣ ⲛⲓⲙ · ⲉⲧⲉⲧⲛⲉⲓⲣⲉ ⲟⲛ ⲙⲡⲙⲉⲉⲩⲉ ⲙⲡⲙⲩⲥⲧⲏⲣⲓⲟⲛ · ⲙⲛⲧⲕⲟⲓⲛⲱⲛⲓⲁ ⲛⲧⲁⲥϣⲱⲡⲉ ⲉϩⲟⲩⲛ
ⲉⲣⲱⲧⲛ · ⲁⲡⲉⲛϫⲟⲉⲓⲥ ϫⲟⲕⲟⲩ ⲉⲃⲟⲗ · ⲧⲉⲛⲟⲩ ϭⲉ ⲱ ⲛⲉⲥⲛⲏⲩ · ϥⲥⲟⲡⲥ ⲙⲙⲱⲧⲛ ⲉⲃⲟⲗ ϩⲓⲧⲟⲟⲧϥ ·
ⲁⲩⲱ ϥⲡⲁⲣⲁⲕⲁⲗⲉⲓ ⲙⲙⲱⲧⲛ · ⲉϥⲟⲩⲱϣ · ⲉⲧⲣⲉⲧⲉⲧⲛϭⲱ ⲛⲟⲩⲉϣ ⲛⲗⲩⲡⲉⲓ ⲙⲙⲟϥ · ⲏ ⲉⲥⲟϣϥ · ⲏ
ⲉⲉⲡⲓⲃⲟⲩⲗⲉⲩⲉ ⲉⲣⲟϥ · ϥⲥⲟⲟⲩⲛ ⲅⲁⲣ ⲙⲡⲥⲱϣ ⲉⲧϣⲟⲟⲡ ⲉⲃⲟⲗ ϩⲓⲧⲛⲧⲏⲩⲧⲛ · ϥⲉⲓⲙⲉ ⲇⲉ ⲟⲛ ⲉⲡⲧϭⲁⲉⲓⲟ
ⲁⲩⲱ ϥⲥⲟⲟⲩⲛ ⲉⲧⲉⲡⲓⲃⲟⲩⲗⲏ ⲙⲛⲧⲕⲟⲗⲁⲥⲓⲥ ⲉⲧⲉⲧⲛⲕⲟⲗⲁⲍⲉ ⲙⲙⲟϥ ⲛϩⲏⲧⲥ · ϩⲟⲧⲁⲛ ⲉⲧⲉⲧⲛϣⲁⲛⲥⲱⲧⲙ
ⲛⲥⲁⲛⲉϥⲉⲛⲧⲟⲗⲏ · ⲉⲧⲟⲩⲁⲁⲃ ϥⲛⲁⲛⲁ ⲛⲏⲧⲛ ϩⲱⲧⲧⲏⲩⲧⲛ · ⲙⲡⲣⲧⲣⲉⲡⲁⲅⲁⲑⲟⲥ ⲛⲛⲟⲩⲧⲉ ⲗⲩⲡⲉⲓ
ⲉⲧⲃⲉⲧⲏⲩⲧⲛ · ⲡⲛⲁⲏⲧ ⲛϣⲁⲛϩⲧⲏϥ · ⲡⲁⲧⲧⲱⲗⲙ · ⲡⲁⲧϫⲃⲓⲛ · ⲡⲁⲧⲧⲁϩⲟϥ · ⲡⲟⲩⲁ ⲙⲁⲩⲁⲁϥ ·
ⲡⲁⲧⲡⲱⲱⲛⲉ · ⲡⲁⲧⲕⲣⲟϥ · ⲡⲁⲧϭⲱⲛⲧ · ⲡⲣⲁⲛ ⲉⲧϩⲓϫⲛⲣⲁⲛ ⲛⲓⲙ · ⲉϣⲁⲩⲛⲟⲉⲓ ⲙⲙⲟϥ · ⲙⲁⲣⲉϥⲉⲩⲫⲣⲁⲛⲉ
ⲛⲙⲙⲏⲧⲛ ⲉⲧⲉⲧⲛⲡⲟⲗⲓⲧⲉⲩⲉ ⲛⲁϥ ⲕⲁⲗⲱⲥ · ⲙⲁⲣⲉϥⲣⲁϣⲉ ⲛⲙⲙⲏⲧⲛ · ⲉⲧⲉⲧⲛⲟⲛϩ · ϩⲛⲟⲩⲟⲩⲣⲟⲧ ·
ⲙⲛⲟⲩⲟⲡ · ⲙⲁⲣⲉϥⲙⲧⲟⲛ ⲙⲙⲟϥ ⲛϩⲏⲧⲧⲏⲩⲧⲛ ⲉⲧⲉⲧⲛⲁⲛⲁⲥⲧⲣⲉⲫⲉ ϩⲛⲟⲩⲙⲛⲧⲥⲉⲙⲛⲟⲥ · ⲙⲁⲣⲉϥⲣⲁⲧⲣⲟⲟⲩϣ ·
ⲉⲧⲉⲧⲛⲟⲛϩ · ϩⲛⲟⲩⲉⲅⲕⲣⲁⲧⲓⲁ · ⲙⲁⲣⲉϥⲟⲩⲛⲟϥ ⲉⲧⲉⲧⲛⲕⲟⲓⲛⲱⲛⲉⲓ · ⲉⲛⲁⲅⲁⲑⲟⲛ ⲙⲛⲛⲉⲣⲏⲧ ·
ⲙⲁⲣⲉϥⲧⲣⲩⲫⲁ ⲉⲧⲉⲧⲛⲙⲉ ⲙⲙⲟϥ · ⲙⲁⲣⲉϥⲥⲱⲃⲉ ⲉⲧⲉⲧⲛⲟ ⲛϩⲁⲕ · ⲛⲁⲓ ϭⲉ ⲛⲁⲥⲛⲏⲩ ⲉⲓϫⲱ ⲙⲙⲟⲟⲩ ⲛⲏⲧⲛ
· ⲉⲃⲟⲗ ϫⲉ · ⲉⲓϭⲉⲡⲏ ⲉϯ ⲙⲡⲁⲟⲩⲟⲓ ⲉϩⲟⲩⲛ ⲉⲡϩⲱⲃ ⲉⲧⲉϥⲕⲏ ⲛⲁⲓ ⲉϩⲣⲁⲓ ⲡⲁⲓ ⲉⲧⲉⲣⲉⲡⲉϥϫⲱⲕ ⲉⲃⲟⲗ
ⲛⲁϣⲱⲡⲉ ⲛⲁⲓ ⲉⲃⲟⲗ ϩⲓⲧⲙⲡϫⲟⲉⲓⲥ · ⲁϣ ⲅⲁⲣ ⲡⲉ ⲡⲕⲉϣⲁϫⲉ · ⲉⲧⲓⲛⲁϫⲟⲟϥ ⲉⲣⲱⲧⲛ ⲉⲟⲩⲛⲧⲏⲧⲛ ⲙⲙⲁⲩ
ⲙⲡⲉⲛⲉⲭⲉⲣⲟⲛ ⲙⲡⲉⲧⲛⲛⲟⲩⲧⲉ · ⲟⲩⲛⲧⲏⲧⲛ ⲙⲙⲁⲩ ⲙⲡⲁⲣⲏⲃ ⲛⲧⲉϥⲙⲛⲧⲣⲣⲟ · ⲟⲩⲛⲧⲏⲧⲛ ⲙⲙⲁⲩ
ⲛⲧⲉϥⲡⲁⲣⲟⲩⲥⲓⲁ ⲛⲁⲧⲡⲁⲣⲁⲓⲧⲉⲓ ⲙⲙⲟⲥ · ⲉϣⲱⲡⲉ ⲉⲧⲉⲧⲛϣⲁⲛⲧⲙⲣⲛⲟⲃⲉ · ϫⲓⲛⲧⲉⲛⲟⲩ · ⲉⲓⲉ
ⲛⲉⲛⲧⲁⲧⲉⲧⲛⲁⲁⲩ ϩⲛⲟⲩⲙⲛⲧⲁⲧⲥⲟⲟⲩⲛ · ϥⲛⲁⲕⲁⲁⲩ ⲛⲏⲧⲛ ⲉⲃⲟⲗ · ⲉϣⲱⲡⲉ ⲇⲉ ⲟⲛ ⲙⲛⲛⲥⲁⲧⲣⲉⲧⲉⲧⲛⲥⲟⲩⲱⲛϥ
ⲛⲧⲉⲧⲛϭⲱ ⲉⲧⲉⲧⲛⲙⲏⲛ ⲉⲃⲟⲗ ϩⲛⲛⲉⲓϩⲃⲏⲩⲉ ⲛⲟⲩⲱⲧ · ⲥⲉⲛⲁⲉⲡ ⲛϣⲟⲣⲡ ⲉⲣⲱⲧⲛ · ⲛⲥⲉⲡⲁⲣⲁⲇⲓⲇⲟⲩ ⲙⲙⲱⲧⲛ
ⲉⲡⲕⲱϩⲧ · ⲁⲩⲱ ⲛⲧⲉⲣⲉϥϫⲉⲛⲁⲓ · ⲁϥϣⲗⲏⲗ ⲉϥϫⲱ ⲙⲙⲟⲥ · ϫⲉ · ⲓⲏⲥⲟⲩⲥ ⲡⲉⲛⲧⲁϥϣⲱⲛⲧ ⲙⲡⲉⲕⲗⲟⲙ ⲡⲁⲓ
ⲉⲧϩⲙⲡⲉⲕϣⲱⲛⲧ ⲡⲱⲕ · ⲱ ⲡⲉⲛⲧⲁϥⲥⲱⲛⲧ ⲙⲡⲉⲕⲗⲟⲙ ⲛⲛⲉⲧⲟⲩⲁⲁⲃ ⲧⲏⲣⲟⲩ · ⲙⲛⲛⲉⲓⲟⲩⲟⲧⲟⲩⲉⲧ ⲉⲧⲟϣ ·
ⲉⲁϥϣⲟⲃⲟⲩ ϩⲛⲛⲉⲣⲱⲙⲉ · ⲡⲉⲕϩⲣⲏⲣⲉ · ⲉⲧⲉⲙⲉϥϩⲱϭⲃ ϣⲁⲃⲟⲗ · ⲱ ⲡⲉⲛⲧⲁϥϫⲟ ϩⲣⲁⲓ ⲛϩⲏⲧⲛ ⲛⲛⲉϥϣⲁϫⲉ
· ⲱ ⲡϥⲁⲓⲣⲟⲟⲩϣ ⲙⲁⲩⲁⲁϥ ϩⲁⲛⲉϥϩⲙϩⲁⲗ · ⲱ ⲡⲥⲁⲉⲓⲛ ⲛⲡⲉⲛⲥⲱⲙⲁ · ⲉϥⲧⲁⲗϭⲟ ⲙⲙⲟⲟⲩ ⲧⲏⲣⲟⲩ ⲛϫⲓⲛϫⲏ
· ⲱ ⲡⲉⲛⲣⲉϥⲣⲡⲉⲧⲛⲁⲛⲟⲩϥ ⲛⲁⲛ ⲙⲁⲩⲁⲁϥ · ⲱ ⲡⲉⲧⲉⲙⲛⲗⲁⲁⲩ ⲙⲙⲛⲧϫⲁⲥⲓϩⲏⲧ ϩⲏⲡ ⲛϩⲏⲧϥ · ⲱ ⲡⲛⲁⲏⲧ
ⲙⲁⲩⲁⲁϥ · ⲁⲩⲱ ⲡⲙⲁⲓⲣⲱⲙⲉ ⲛⲓⲙ · ⲱ ⲡⲥⲱⲧⲏⲣ ⲙⲁⲩⲁⲁϥ · ⲁⲩⲱ ⲡⲇⲓⲕⲁⲓⲟⲥ · ⲡⲉⲧϣⲟⲟⲡ ϩⲙⲙⲁ ⲛⲓⲙ ·
ⲡⲉⲧϣⲱⲱⲡ ϫⲓⲛⲉⲛⲉϩ · ⲡⲛⲟⲩⲧⲉ ⲡⲉⲭⲣⲓⲥⲧⲟⲥ ⲓⲏⲥⲟⲩⲥ · ⲛⲧⲟⲕ ⲡⲉⲧⲥⲕⲩⲡⲁⲍⲉ ⲛⲟⲩⲟⲛ ⲛⲓⲙ ⲉⲧϩⲉⲗⲡⲓⲍⲉ
ⲉⲣⲟⲕ · ϩⲛⲛⲉⲕⲇⲱⲣⲉⲁ ⲙⲛⲛⲉⲕⲙⲛⲧⲛⲁ · ⲉⲕⲥⲟⲟⲩⲛ ⲛⲧⲉⲭⲛⲏ ⲛⲓⲙ ⲙⲛⲉⲡⲏⲣⲉⲓⲁ ⲛⲓⲙ ⲛⲧⲉⲡϫⲁϫⲉ
ⲉⲧϯⲟⲩⲃⲏⲛ ⲛⲟⲩⲟⲉⲓϣ ⲛⲓⲙ · ⲁⲩⲱ ⲙⲛⲛⲥⲁⲧⲣⲉϥϫⲉⲛⲁⲓ ⲛϭⲓⲡⲡⲉⲧⲟⲩⲁⲁⲃ ⲓⲱϩⲁⲛⲛⲏⲥ ⲡⲉⲩⲁⲅⲅⲉⲗⲓⲥⲧⲏⲥ ·
ⲁϥϫⲓ ⲛⲟⲩⲟⲉⲓⲕ · ⲁϥϣⲡϩⲙⲟⲧ ⲛⲧⲉⲓϩⲉ ⲉϥϫⲱ ⲙⲙⲟⲥ · ϫⲉⲁϣ ⲡⲉ ⲡⲕⲉⲥⲙⲟⲩ · ⲏ ⲁϣ ⲡⲉ ⲡⲕⲉⲉⲓ ⲉⲃⲟⲗ
ⲙⲡϣⲁϫⲉ · ⲏ ⲁϣ ⲧⲉ ⲧⲕⲉⲉⲩⲭⲁⲣⲓⲥⲧⲓⲁ ⲉⲛⲛⲁⲟⲛⲟⲙⲁⲍⲉ ⲙⲙⲟⲟⲩ ⲉϫⲙⲡⲉⲓⲟⲉⲓⲕ ⲉⲛⲡⲱϣ ⲙⲙⲟϥ · ⲉⲓⲙⲏⲧⲓ
ⲛⲧⲟⲕ ⲙⲁⲩⲁⲁⲕ · ⲡϫⲟⲉⲓⲥ ⲓⲏⲥⲟⲩⲥ ⲡⲉⲭⲣⲓⲥⲧⲟⲥ · ⲧⲛϯⲉⲟⲟⲩ ⲛⲁⲕ ⲡϫⲟⲉⲓⲥ ⲓⲏⲥⲟⲩⲥ ⲡⲉⲭⲣⲓⲥⲧⲟⲥ ⲡⲁⲓ
ⲛⲧⲁⲩⲟⲩⲉⲛϩⲡⲉϥⲣⲁⲛ ⲉⲃⲟⲗ ϩⲓⲧⲙⲡⲉⲓⲱⲧ · ⲧⲛϯⲉⲟⲟⲩ ⲛⲧⲉⲕϭⲓⲛⲉⲓ ⲉϩⲟⲩⲛ ϩⲓⲧⲙⲡⲣⲟ · ⲧⲛϯⲉⲟⲟⲩ
ⲛⲧⲉⲕⲁⲛⲁⲥⲧⲁⲥⲓⲥ ⲉⲧⲟⲩⲁⲁⲃ · ⲉⲃⲟⲗ ϩⲛⲛⲉⲧⲙⲟⲟⲩⲧ · ⲧⲁⲓ ⲛⲧⲁⲩⲧⲥⲁⲃⲟⲛ ⲉⲣⲟⲥ · ⲉⲃⲟⲗ ϩⲓⲧⲟⲟⲧⲕ ·
ⲧⲛϯⲉⲟⲟⲩ ⲛⲁⲕ ⲧⲉϩⲓⲏ · ⲧⲛϯⲉⲟⲟⲩ ⲛⲁⲕ ⲡⲉϭⲣⲟⲟϭ · ⲡⲗⲟⲅⲟⲥ · ⲡⲉϩⲙⲟⲩ · ⲡⲱⲛⲉ ⲙⲙⲉ · ⲡⲁϩⲟ
ⲉⲧⲟⲩⲁⲁⲃ · ⲡϩⲃⲃⲉ · ⲧⲁⲃⲱ · ⲧⲙⲛⲧⲛⲟϭ · ⲡⲉⲛⲧⲁⲩϫⲟⲟⲥ ⲉⲣⲟϥ · ϫⲉϣⲏⲣⲉ ⲛⲣⲱⲙⲉ ⲉⲧⲃⲏⲏⲧⲛ ·
ϫⲉⲕⲁⲥ ⲉϥⲉⲧⲟⲩϫⲟ ⲙⲡⲅⲉⲛⲟⲥ ⲛⲛⲣⲱⲙⲉ · ⲧⲛϯⲉⲟⲟⲩ ⲛⲁⲕ ⲧⲙⲉ · ⲡⲙⲧⲟⲛ · ⲡⲉⲟⲟⲩ · ⲧϭⲟⲙ ⲧⲉⲛⲧⲟⲗⲏ ·
ⲧⲡⲁⲣⲣⲏⲥⲓⲁ · ⲧⲙⲛⲧⲣⲙϩⲉ · ⲡⲉⲛⲙⲁ ⲙⲡⲱⲧ · ⲛⲧⲟⲕ ⲅⲁⲣ ⲡⲉ ⲡϫⲟⲉⲓⲥ · ⲧⲛⲟⲩⲛⲉ ⲛⲧⲙⲛⲧⲁⲧⲙⲟⲩ · ⲁⲩⲱ
ⲧⲡⲏⲅⲏ ⲛⲧⲙⲛⲧⲁⲧⲧⲁⲕⲟ · ⲁⲩⲱ ⲡⲧⲁϫⲣⲟ ⲛⲛⲁⲓⲱⲛ · ⲉⲁⲩⲧⲁⲩⲉⲡⲉⲕⲣⲁⲛ ⲉϫⲛⲛⲁⲓ ⲧⲏⲣⲟⲩ · ϫⲉⲕⲁⲥ ⲁⲛⲟⲛ
ϩⲱⲱⲛ ⲉⲛⲛⲁⲉⲡⲓⲕⲁⲗⲉⲓ ⲙⲙⲟⲕ ϩⲓⲧⲛⲛⲁⲓ · ⲧⲛⲥⲟⲟⲩⲛ ⲅⲁⲣ ⲛⲧⲉⲕⲙⲛⲧⲛⲟϭ ⲛⲁⲧⲛⲁⲩ ⲉⲣⲟⲥ · ⲧⲁⲓ
ⲉⲧⲉⲛⲥⲟⲩⲟⲛϩ ⲉⲣⲟⲛ ⲁⲛ ⲧⲉⲛⲟⲩ · ϩⲟⲧⲁⲛ ⲉⲕϣⲁⲛⲧⲃⲃⲟⲛ · ⲧⲟⲧⲉ ⲧⲛⲛⲁⲛⲁⲩ ⲉⲣⲟⲕ ϩⲙⲡⲥⲱⲙⲁ ⲙⲁⲩⲁⲁϥ ·
ⲡⲁⲓ ⲛⲧⲁⲕⲁⲁϥ ⲛⲃⲣⲣⲉ ϩⲛⲟⲩⲙⲛⲧⲁⲥ · ⲁⲩⲱ ⲛⲧⲉⲣⲉϥⲡⲉϣ ⲡⲟⲉⲓⲕ · ⲁϥϣⲗⲏⲗ ⲉϫⲙⲡⲟⲩⲁ ⲡⲟⲩⲁ ⲛⲛⲉⲥⲛⲏⲩ
· ϫⲉⲕⲁⲥ ⲉⲩⲉⲙⲡϣⲁ ⲛⲧⲉⲭⲁⲣⲓⲥ ⲙⲡϫⲟⲉⲓⲥ · ϩⲟⲙⲟⲓⲱⲥ ⲛⲧⲟϥ ϩⲱⲱϥ · ⲡⲡⲉⲧⲟⲩⲁⲁⲃ · ⲓⲱϩⲁⲛⲛⲏⲥ ·
ⲛⲧⲉⲣⲉϥϫⲓϯⲡⲉ ⲙⲡⲟⲉⲓⲕ · ⲉⲁϥϫⲟⲟⲥ ⲛⲧⲉⲓϩⲉ ⲛϭⲓⲡⲑⲉⲟⲗⲟⲅⲟⲥ ⲓⲱϩⲁⲛⲛⲏⲥ · ⲉϥϫⲱ ⲙⲙⲟⲥ ·
ϫⲉⲙⲁⲣⲉⲟⲩⲙⲉⲣⲓⲥ ϣⲱⲡⲉ ⲛⲁⲓ ϩⲱ ⲛⲙⲙⲏⲧⲛ ϩⲛⲟⲩⲉⲓⲣⲏⲛⲏ · ⲱ ⲛⲁⲙⲉⲣⲁⲧⲉ · ⲧⲟⲧⲉ ⲡⲉϫⲁϥ ⲛⲃⲓⲃⲣⲟⲥ
ϫⲉϫⲓ ⲛⲙⲙⲁⲕ ⲛⲥⲟⲛ ⲥⲛⲁⲩ · ⲉⲩⲛϩⲉⲛⲃⲓⲣ ⲛⲧⲟⲟⲧⲟⲩ · ⲙⲛϩⲉⲛⲧⲱⲣⲉ · ⲛⲧⲉⲧⲛⲟⲩⲉϩⲧⲏⲩⲧⲛ ⲛⲥⲱⲓ ·
ⲃⲓⲃⲣⲟⲥ ⲇⲉ ⲙⲡⲉϥⲁⲙⲉⲗⲉⲓ ⲉⲡⲧⲏⲣϥ · ⲁⲗⲗⲁ ⲁϥⲉⲓⲣⲉ ⲙⲡⲉⲛⲧⲁⲩⲟⲩⲉϩⲥⲁϩⲛⲉ ⲙⲙⲟϥ ⲛⲁϥ ⲉⲃⲟⲗ ϩⲓⲧⲟⲟⲧϥ
ⲙⲡⲡⲉⲧⲟⲩⲁⲁⲃ ⲡⲑⲉⲟⲗⲟⲅⲟⲥ ⲓⲱϩⲁⲛⲛⲏⲥ · ⲡϩⲙϩⲁⲗ ⲙⲡⲛⲟⲩⲧⲉ · ⲛⲧⲉⲣⲉⲡⲙⲁⲕⲁⲣⲓⲟⲥ ⲇⲉ ⲓⲱϩⲁⲛⲛⲏⲥ ⲉⲓ
ⲉⲃⲟⲗ ϩⲙⲡⲉϥⲏⲓ · ⲁϥⲙⲟⲟϣⲉ ⲡⲃⲟⲗ ⲛⲧⲡⲩⲗⲏ ⲛⲧⲡⲟⲗⲓⲥ · ⲉⲁϥϫⲟⲟⲥ ⲉⲧⲣⲉⲡⲉϩⲟⲩⲟ ⲙⲡⲙⲏⲏϣⲉ ⲉⲧⲟⲩⲏϩ
ⲛⲥⲱϥ · ⲃⲱⲕ ⲛⲥⲉⲗⲟ ϩⲁⲣⲟϥ · ⲛⲧⲉⲣⲉϥⲡⲱϩ ⲇⲉ ⲉⲩⲙⲁ ⲛⲙϩⲁⲁⲩ · ⲉⲡⲁⲟⲩⲁ ⲡⲉ ϩⲛⲛⲉⲥⲛⲏⲩ ⲁϥϫⲟⲟⲥ
ⲛⲛⲉϩⲣϣⲓⲣⲉ · ϫⲉϣⲓⲕⲉ ϩⲙⲡⲉⲓⲙⲁ ⲛⲁϣⲏⲣⲉ · ⲛⲉⲧⲙⲙⲁⲩ ⲇⲉ ⲁⲩϣⲓⲕⲉ ⲉⲡⲉⲥⲏⲧ · ⲛⲧⲟϥ ⲇⲉ ⲓⲱϩⲁⲛⲛⲏⲥ
ⲡⲑⲉⲟⲗⲟⲅⲟⲥ · ⲛⲉϥⲟⲩⲉϩⲥⲁϩⲛⲉ ⲛⲁⲩ · ϫⲉϣⲓⲕⲉ ⲉⲡⲉⲥⲏⲧ ⲕⲁⲗⲱⲥ · ⲁⲩⲱ ⲛⲉϥϫⲱ ⲙⲙⲟⲥ · ϫⲉϭⲱϫⲉ
ⲉⲡⲉⲥⲏⲧ ⲉⲡⲉϩⲟⲩⲟ · ⲉⲩϭⲱϫⲉ ⲇⲉ ⲉⲡⲉⲥⲏⲧ ⲛϭⲓⲛⲉⲧⲙⲙⲁⲩ · ⲛⲉϥϣⲁϫⲉ ⲛⲙⲙⲁⲩ ϩⲙⲡϣⲁϫⲉ · ⲁⲩⲱ
ⲛⲉϥⲡⲣⲟⲧⲣⲉⲡⲉ ⲙⲙⲟⲟⲩ · ⲉϥⲕⲱⲧ ⲙⲙⲟⲟⲩ · ⲉϥⲥⲟⲃⲧⲉ ⲙⲙⲟⲟⲩ ⲁⲩⲱ ⲉϥⲡⲉⲓⲑⲉ ⲙⲙⲟⲟⲩ ⲉϩⲟⲩⲛ ⲉⲧⲙⲛⲧⲣⲣⲟ
ⲙⲡⲛⲟⲩⲧⲉ · ⲁⲩⲱ ⲛⲉϥϣⲗⲏⲗ ⲉϫⲙⲡⲟⲩⲁ ⲡⲟⲩⲁ ⲙⲙⲟⲟⲩ · ⲛⲧⲉⲣⲉⲛϩⲣϣⲓⲣⲉ ⲇⲉ ⲟⲩⲱ ⲉⲩϭⲱϫⲉ · ⲙⲡⲧⲟⲡⲟⲥ
ⲉⲧⲟⲩϣⲓⲕⲉ ⲛϩⲏⲧϥ · ⲉⲁⲩⲥⲙⲛⲧϥ ⲕⲁⲗⲱⲥ · ⲕⲁⲧⲁⲧϩⲉ ⲛⲧⲁϥⲟⲩⲁϣⲥ · ⲁⲩⲱ ⲁⲛⲟⲛ ⲙⲡⲉⲛⲉⲓⲙⲉ ⲉⲗⲁⲁⲩ ·
ⲧⲟⲧⲉ ⲁϥⲕⲁⲁϥ ⲕⲁϩⲏⲩ ⲛⲛⲉϩⲟⲓⲧⲉ ⲉⲧⲧⲟ ϩⲓⲱⲱϥ · ⲁϥⲛⲟⲩϫⲉ ⲙⲙⲟⲟⲩ ⲉⲡⲉⲥⲏⲧ ⲉⲡⲧⲟⲡⲟⲥ ⲛⲧⲁⲩϭⲱϫⲉ
ⲙⲙⲟϥ ⲉⲡⲉⲥⲏⲧ ⲙⲡⲉⲥⲙⲟⲧ · ⲛⲟⲩⲙⲁ ⲉϥⲡⲟⲣϣ · ⲛⲧⲟϥ ⲇⲉ ⲉⲛⲉϥⲁϩⲉⲣⲁⲧϥ · ⲉⲣⲉⲟⲩϣⲧⲏⲛ ⲛϩⲃⲟⲟⲥ
ϩⲓⲱⲱϥ · ⲙⲁⲩⲁⲁⲥ · ⲉⲥϫⲓ ⲧⲟⲧⲉ ⲉⲡⲥⲁ ⲥⲛⲁⲩ · ⲁⲩⲱ ⲁϥⲡⲱⲣϣ ⲛⲛⲉϥϭⲓϫ ⲉⲃⲟⲗ ⲁϥϣⲗⲏⲗ ⲛⲧⲉⲓϩⲉ
ⲉϥϫⲱ ⲙⲙⲟⲥ · ϫⲉⲡⲛⲟⲩⲧⲉ ⲡⲉⲛⲧⲁϥⲥⲱⲧⲡ ⲙⲙⲟⲓ ⲛⲁϥ · ⲉⲩⲙⲛⲧⲁⲡⲟⲥⲧⲟⲗⲟⲥ ⲛⲛϩⲉⲑⲛⲟⲥ · ⲉⲁⲕⲧⲛⲛⲟⲟⲩⲧ
ⲉⲃⲟⲗ ⲉⲧⲟⲓⲕⲟⲩⲙⲉⲛⲏ · ⲡⲉⲛⲧⲁϥⲟⲩⲱⲛϩ ⲉⲃⲟⲗ ⲛⲛⲉⲡⲣⲟⲫⲏⲧⲏⲥ · ⲙⲛⲛⲉϥⲁⲡⲟⲥⲧⲟⲗⲟⲥ · ⲡⲉⲧⲉⲙⲡⲉϥϭⲱ
ⲉⲛⲉϩ · ⲉϥⲣⲡⲉⲧⲛⲁⲛⲟⲩϥ · ϫⲓⲛⲧⲕⲁⲧⲁⲃⲟⲗⲏ ⲙⲡⲕⲟⲥⲙⲟⲥ · ⲉϥⲧⲟⲩϫⲟ ⲛⲟⲩⲟⲛ ⲛⲓⲙ · ⲉⲧⲉⲙⲛϭⲟⲙ ⲙⲙⲟⲟⲩ
· ⲡⲉⲛⲧⲁϥⲧⲣⲉⲩⲥⲟⲩⲱⲛϥ · ⲉⲃⲟⲗ ϩⲓⲧⲛⲣⲱⲙⲉ ⲛⲓⲙ ⲛⲗⲟⲅⲓⲕⲟⲛ ⲙⲛⲍⲱⲟⲛ ⲛⲓⲙ · ⲉⲩⲇⲓⲁⲕⲟⲛⲉⲓ ⲙⲙⲟⲟⲩ
ⲉⲃⲟⲗ ϩⲓⲧⲛⲧⲉϥⲡⲣⲟⲛⲟⲓⲁ · ⲡⲉⲛⲧⲁϥⲧⲣⲉⲧⲉⲛⲯⲩⲭⲏ ⲣϩⲩⲙⲉⲣⲟⲥ · ⲉⲁϥⲧⲣⲉⲥϩⲣⲟⲕ · ⲉⲥⲟ ⲛϫⲁⲉⲓⲉ · ⲁⲩⲱ
ⲛⲁⲅⲣⲓⲟⲥ · ⲡⲉⲛⲧⲁϥⲧⲁⲁⲥ ⲛⲁϥ ⲙⲙⲓⲛⲙⲙⲟϥ ⲉⲥⲱⲃⲉ ⲛⲛⲉϥϫⲁϫⲉ · ⲡⲉⲛⲧⲁϥϭⲟⲗⲡⲥ ⲛⲁϥ ⲉⲥⲙⲟⲟⲩⲧ ·
ⲉⲁϥⲣⲛⲟⲙⲟⲥ ⲛⲁⲥ ⲉⲥⲟⲙⲥ ϩⲙⲡϣⲓⲕ ⲛⲧⲁⲛⲟⲙⲓⲁ · ⲡⲉⲛⲧⲁϥⲧⲣⲉⲥϫⲣⲟ ⲉⲛⲉⲥϫⲁϫⲉ ϩⲙⲡⲧⲣⲉⲥⲡⲱⲧ ⲉⲣⲁⲧϥ ·
ⲡⲉⲛⲧⲁϥϯ ⲛⲁⲥ ⲛⲧⲉϥϭⲓϫ · ⲁⲩⲱ ⲁϥⲧⲟⲩϫⲟⲥ ⲉⲃⲟⲗ ϩⲛⲁⲙⲛⲧⲉ · ⲡⲉⲧⲙⲡⲉϥⲕⲁⲁⲥ ⲉⲡⲟⲗⲓⲧⲉⲩⲉ
ϩⲙⲡⲕⲟⲥⲙⲟⲥ · ⲡⲉⲛⲧⲁϥⲧⲥⲁⲃⲉ ⲉⲓⲁⲁⲧⲥ ⲉⲃⲟⲗ ⲉⲛⲉⲥϫⲁϫⲉ · ⲡⲉⲛⲧⲁϥⲧⲣⲉⲡⲉϥⲥⲟⲟⲩⲛ ⲣⲟⲩⲟⲉⲓⲛ ϩⲙⲙⲁ
ⲛⲓⲙ · ⲡϣⲏⲣⲉ ⲙⲡⲛⲟⲩⲧⲉ · ⲡⲥⲱⲧⲏⲣ · ⲡϫⲟⲉⲓⲥ · ⲧⲧⲁⲝⲓⲥ ⲛⲛⲉⲧϩⲙⲡⲁⲏⲣ · ⲡⲣⲉϥϩⲁⲣⲉϩ
ⲉⲛⲉⲧϩⲓϫⲙⲡⲕⲁϩ · ⲧⲉⲭⲁⲣⲓⲥ · ⲁⲩⲱ ⲡⲣⲁϣⲉ ⲛⲛⲉⲧⲉⲛⲟⲩⲃ ⲛⲉ · ϣⲱⲡ ⲉⲣⲟⲕ ⲛⲧⲉⲯⲩⲭⲏ ⲛⲓⲱϩⲁⲛⲛⲏⲥ ·
ⲡⲉⲧⲉⲡⲱⲕ ⲡⲉ · ⲧⲁⲓ ⲛⲧⲁⲕⲁⲁⲥ ⲛⲙⲡϣⲁ ⲉⲧⲣⲉⲕⲥⲟⲩⲱⲛⲥ · ⲛⲧⲟⲕ ⲅⲁⲣ ⲡⲉ ⲛⲧⲁⲕϩⲁⲣⲉϩ ⲉⲣⲟⲓ ϣⲁⲧⲉⲛⲟⲩ
ⲙⲡⲉⲓⲧⲱⲗⲙ ϩⲟⲗⲱⲥ ⲙⲛⲥϩⲓⲙⲉ · ⲁⲕⲟⲩⲟⲛϩⲕ ⲛⲁⲓ ⲉⲃⲟⲗ · ⲛⲧⲉⲣⲓⲟⲩⲱϣ ⲉϫⲓⲥϩⲓⲙⲉ ϩⲛⲧⲁⲙⲛⲧⲃⲣⲣⲉ ·
ⲁⲩⲱ ⲁⲕϫⲟⲟⲥ ⲛⲁⲓ · ϫⲉⲓⲱϩⲁⲛⲛⲏⲥ · ϯⲣⲭⲣⲉⲓⲁ ⲙⲙⲟⲕ · ⲁⲕⲣϣⲟⲣⲡ · ⲁⲕⲟⲓⲕⲟⲛⲟⲙⲉⲓ ⲙⲡⲁⲥⲱⲙⲁ ⲛⲟⲩⲉϣ
ⲛϣⲱⲛⲉ ⲛⲥⲱⲙⲁⲧⲓⲕⲟⲛ · ⲛⲧⲟⲕ ⲡⲉⲛⲧⲁⲕϯϫⲣⲟⲡ ⲛⲁⲓ ⲛϩⲁϩ ⲛⲥⲟⲡ · ⲛⲧⲉⲣⲓⲟⲩⲱϣ ⲉϫⲓⲥϩⲓⲙⲉ · ⲙⲛⲛⲥⲱⲥ
ⲁⲕϣⲁϫⲉ ⲛⲙⲙⲁⲓ ⲛϫⲡϣⲟⲙⲧⲉ ⲙⲡⲉϩⲟⲟⲩ ϩⲓϫⲛⲧϩⲁⲗⲁⲥⲥⲁ · ϫⲉⲓⲱϩⲁⲛⲛⲏⲥ ⲉⲛⲉ ⲛⲧⲟⲕ ⲡⲉⲧⲉⲡⲱⲓ ⲁⲛ ⲡⲉ ·
ⲛⲉⲓⲛⲁⲗⲟ ϩⲁⲣⲟⲕ ⲡⲉ · ⲛⲅϫⲓⲥϩⲓⲙⲉ · ⲁⲩⲱ ⲛⲅⲣⲃⲗⲗⲉ ⲉⲡⲉⲕⲃⲁⲗ ⲥⲛⲁⲩ · ⲛⲅϭⲱ ⲉⲕⲣϩⲏⲃⲉ · ⲉⲕⲧⲱⲃϩ
ⲙⲙⲟⲓ · ⲡⲉⲛⲧⲁϥⲟⲩⲱⲛ ⲙⲡⲁϩⲏⲧ ϩⲛⲧⲁⲙⲉϩϣⲟⲙⲧⲉ ⲛⲣⲟⲙⲡⲉ · ⲁⲕⲭⲁⲣⲓⲍⲉ ⲛⲁⲓ ⲛϩⲉⲛ ⲕⲉⲃⲁⲗ ·
ⲛⲥⲉⲟⲩⲟⲛϩ ⲉⲃⲟⲗ ⲁⲛ · ⲡⲉⲛⲧⲁϥⲧⲣⲉⲡϭⲱⲛⲧ · ⲏ ⲡⲉⲓⲱⲣϩ ⲛⲛⲉϩⲓⲟⲙⲉ ϣⲱⲡⲉ ⲛⲁⲓ ⲛⲃⲟⲧⲉ ·
ⲡⲉⲛⲧⲁϥⲛⲁϩⲙⲧ ⲉⲃⲟⲗ ϩⲛⲛⲉⲫⲁⲛⲧⲁⲥⲓⲁ ⲙⲡⲣⲟⲥⲟⲩⲟⲉⲓϣ · ⲉⲁϥϩⲁⲣⲉϩ ⲉⲣⲟⲓ ⲉⲡⲱⲛϩ ⲉⲧⲙⲏⲛ ⲉⲃⲟⲗ ·
ⲡⲉⲛⲧⲁϥⲁⲁⲧ ⲛϣⲙⲙⲟ ⲉⲧⲙⲁⲛⲓⲁ ⲉⲧϩⲟⲟⲩ · ⲧⲁⲓ ⲉⲧϣⲟⲟⲡ ϩⲛⲧⲥⲁⲣⲝ ⲉⲁϥⲧⲣⲁⲟⲩⲉ ⲉⲃⲟⲗ ⲙⲡⲙⲟⲩ ⲉⲧⲥⲁϣⲉ
· ⲡⲉⲛⲧⲁϥⲛⲁϩⲙⲉⲧ ⲉⲡⲙⲟⲩ ⲙⲙⲉϩⲥⲛⲁⲩ · ⲉⲧⲉⲧⲅⲉϩⲉⲛⲛⲁ ⲛⲥⲁⲧⲉ ⲧⲉ · ⲉⲁⲕⲧⲁϩⲟⲓ ⲉⲣⲁⲧ ⲉⲓⲟⲩⲁⲁⲃ ·
ⲡⲉⲛⲧⲁϥⲧⲱⲙ ⲉⲣⲱϥ ⲙⲡϣⲱⲛⲉ ⲉⲧϩⲏⲡ ⲛⲧⲁⲯⲩⲭⲏ · ⲁⲩⲱ ⲁⲕϣⲱϣⲧ ⲉⲃⲟⲗ ⲛⲧⲉⲡⲣⲁⲝⲓⲥ ⲉⲧϩⲏⲡ · ⲏ ⲡϩⲱⲃ
ⲉⲧⲟⲩⲟⲛϩ ⲉⲃⲟⲗ · ⲡⲁⲓ ⲉϣⲁⲩⲧⲁⲁϥ ϩⲙⲡⲥⲱⲙⲁ · ⲡⲉⲛⲧⲁϥⲛⲁϩⲙⲉⲧ · ⲁⲩⲱ ⲁϥⲛⲟⲩϫⲉ ⲉⲃⲟⲗ ⲛϩⲏⲧ ·
ⲙⲡⲉⲧϣⲧⲟⲣⲧⲣ ⲙⲙⲟⲓ · ⲡⲉⲛⲧⲁϥⲥⲟⲃⲧⲉ ⲛⲧⲁϭⲓⲛⲃⲱⲕ ϣⲁⲣⲟϥ ⲉⲥⲟⲩⲁⲁⲃ · ⲡⲉⲛⲧⲁϥⲕⲁⲛⲁⲙⲉⲉⲩⲉ ⲉⲩϣⲟⲟⲡ
ⲉϩⲟⲩⲛ ⲉⲣⲟϥ ⲛⲁⲧⲧⲱⲗⲙ · ⲡⲉⲛⲧⲁϥⲭⲁⲣⲓⲍⲉ ⲛⲁⲓ ⲛⲧⲉϥⲡⲓⲥⲧⲓⲥ ⲉⲛⲥⲡⲏϣ ⲁⲛ · ⲡⲉⲛⲧⲁϥⲧⲣⲉⲛⲁⲙⲉⲉⲩⲉ ·
ⲙⲛⲛⲁϣⲟϫⲛⲉ ϣⲱⲡⲉ ⲉⲩⲣϩⲟⲩⲟ ⲉϩⲟⲩⲛ ⲉⲣⲟϥ · ⲡⲉⲧϯ ⲙⲡⲟⲩⲁ ⲡⲟⲩⲁ · ⲕⲁⲧⲁⲛⲉϥϩⲃⲏⲩⲉ · ⲡⲉⲛⲧⲁϥⲕⲱ
ϩⲣⲁⲓ ϩⲛⲧⲁⲯⲩⲭⲏ · ⲉⲧⲙⲕⲁⲗⲁⲁⲩ ⲛⲁⲓ · ⲛⲥⲁⲃⲗⲗⲁⲕ ⲙⲁⲩⲁⲁⲕ ⲡϫⲟⲉⲓⲥ · ⲟⲩ ⲅⲁⲣ ⲡⲉⲧⲓⲛⲁϩⲉ ⲉⲣⲟϥ
ⲉϥⲥⲱⲧⲡ · ⲉϥⲧⲃⲃⲏⲩ ⲉϩⲟⲩⲟ ⲉⲣⲟⲕ · ⲧⲉⲛⲟⲩ ⲇⲉ ⲁⲓϩⲉ ⲉⲣⲟⲕ · ⲁⲩⲱ ⲁⲓϫⲱⲕ ⲉⲃⲟⲗ ⲛⲧⲟⲓⲕⲟⲛⲟⲙⲓⲁ
ⲛⲧⲁⲕⲧⲁⲛϩⲟⲩⲧ ⲉⲣⲟⲥ · ⲁⲁⲧ ⲟⲩⲛ ⲛⲙⲡϣⲁ ⲉⲧⲣⲉⲕϯⲙⲧⲟⲛ ⲛⲁⲓ ϩⲛⲧⲉⲕⲁⲛⲁⲡⲁⲩⲥⲓⲥ ⲉⲧⲟⲩⲁⲁⲃ ·
ⲛⲅⲭⲁⲣⲓⲍⲉ ⲛⲁⲓ ⲛⲧⲙⲛⲧⲧⲉⲗⲓⲟⲥ ⲉⲧⲛϩⲏⲧⲕ · ⲉⲧⲉⲧⲙⲛⲧⲁⲧⲛⲟⲃⲉ ⲧⲉ · ⲙⲛⲡⲟⲩϫⲁⲓ ⲛⲁⲧϣⲁϫⲉ ⲉⲣⲟϥ ·
ⲁⲩⲱ ⲛⲁⲧϩⲉⲧϩⲱⲧϥ · ⲁⲩⲱ ⲛⲁⲧⲧⲁϩⲟϥ · ⲉⲓⲛⲏⲩ ϣⲁⲣⲟⲕ ⲡⲁϫⲟⲉⲓⲥ ⲓⲏⲥⲟⲩⲥ ⲡⲉⲭⲣⲓⲥⲧⲟⲥ · ⲙⲁⲣⲉϥϩⲣⲟⲕ
ⲛϭⲓⲡⲕⲱϩⲧ · ⲛⲧⲉⲡⲕⲁⲕⲉ ⲁⲛⲁⲭⲱⲣⲉⲓ ⲛⲁϥ · ⲛⲧⲉⲡⲉⲭⲁⲟⲥ ⲣϭⲱⲃ · ⲛⲧⲉⲧⲉϩⲣⲱ ⲛⲥⲁⲧⲉ ϣⲱⲡⲉ ⲛⲁⲧϭⲟⲙ ·
ⲛⲧⲉⲧⲅⲉϩⲉⲛⲛⲁ ⲱϣⲙ · ⲁⲩⲱ ⲛⲥⲉⲟⲩⲁϩⲟⲩ ⲛⲥⲱⲓ ⲛϭⲓⲛⲁⲅⲅⲉⲗⲟⲥ ⲉⲧⲟⲩⲁⲁⲃ · ⲛⲧⲉⲛⲇⲁⲓⲙⲟⲛⲓⲟⲛ ⲣϩⲟⲧⲉ ·
ⲛⲥⲉⲟⲩⲱϣϥ ⲛϭⲓⲛⲁⲣⲭⲱⲛ · ⲛⲧⲉⲛⲇⲩⲛⲁⲙⲓⲥ ⲙⲡⲕⲁⲕⲉ ⲁⲛⲁⲭⲱⲣⲉⲓ ⲛⲁⲩ ⲛⲥⲉϩⲉ ⲉⲡⲉⲥⲏⲧ ⲛⲧⲉⲛⲧⲟⲡⲟⲥ
ⲉⲧϩⲓⲟⲩⲛⲁⲙ ⲁϩⲉⲣⲁⲧⲟⲩ · ⲙⲁⲣⲉⲡⲇⲓⲁⲃⲟⲗⲟⲥ ϫⲓϣⲓⲡⲉ · ⲛⲥⲉⲥⲱⲃⲉ ⲛⲥⲁⲡⲥⲁⲧⲁⲛⲁⲥ · ⲙⲁⲣⲉⲡⲉϥϭⲱⲛⲧ
ⲱϣⲙ · ⲛⲧⲉⲧⲉϥⲙⲁⲛⲓⲁ ϩⲣⲟⲕ ⲙⲙⲟⲥ · ⲙⲁⲣⲉⲡⲉϥⲧⲁⲓⲟ ϫⲓϣⲓⲡⲉ · ⲛⲧⲉⲧⲉϥⲟⲣⲅⲏ ⲟⲩⲱϣϥ ·
ⲙⲁⲣⲟⲩⲥⲉⲕⲛⲉϥϣⲏⲣⲉ ⲉⲡⲉⲥⲏⲧ ⲛⲥⲉⲡⲉⲣⲕⲧⲉⲩⲛⲟⲩⲛⲉ ⲧⲏⲣⲥ · ⲙⲁ ⲛⲁⲓ ⲛⲧⲉⲝⲟⲩⲥⲓⲁ ⲉⲧⲣⲁⲙⲟⲟϣⲉ · ⲁⲩⲱ
ⲛⲧⲁϫⲉⲕⲧⲁϩⲓⲏ ⲉⲃⲟⲗ ⲁϫⲛϩⲓⲥⲉ ϩⲓϣⲧⲟⲣⲧⲣ · ⲉⲓⲛⲏⲩ ϣⲁⲣⲟⲕ ⲡⲁϫⲟⲉⲓⲥ ϫⲉⲕⲁⲥ ⲉⲓⲉϫⲓ ⲛⲛⲁⲅⲁⲑⲟⲛ
ⲛⲛⲉⲛⲧⲁⲩⲱⲛϩ · ϩⲛⲟⲩⲟⲡ · ⲛⲁⲓ ⲇⲉ ⲛⲧⲉⲣⲉϥϫⲟⲟⲩ · ⲛϭⲓⲓⲱϩⲁⲛⲛⲏⲥ ⲡⲑⲉⲟⲗⲟⲅⲟⲥ · ⲉϥϭⲱϣⲧ ⲉⲙⲙⲁ
ⲛϣⲁ ⲉϥϯⲉⲟⲟⲩ ⲙⲡⲛⲟⲩⲧⲉ · ⲉⲁϥⲡⲉⲣϣⲛⲉϥϭⲓϫ ⲟⲛ ⲉⲃⲟⲗ ⲁϥϣⲗⲏⲗ · ⲉϥϫⲱ ⲙⲙⲟⲥ · ϫⲉⲛⲧⲟⲕ ⲕϣⲟⲟⲡ
ⲛⲙⲙⲁⲓ · ⲡⲁϫⲟⲉⲓⲥ ⲓⲏⲥⲟⲩⲥ ⲡⲉⲭⲣⲓⲥⲧⲟⲥ · ⲁⲩⲱ ⲛⲧⲉⲩⲛⲟⲩ ⲁϥϥⲟϭϥ ⲉⲡⲉⲥⲏⲧ ⲉⲡϣⲓⲕ ⲛⲧⲁⲩϣⲁⲕⲧϥ ·
ⲡⲙⲁ ⲉⲧⲉⲛⲉϥϩⲟⲓⲧⲉ ⲡⲟⲣϣ ⲛϩⲏⲧϥ · ⲁⲩⲱ ⲛⲧⲉⲣⲉϥϫⲟⲟⲥ ⲛⲁⲩ ϫⲉⲧⲉⲓⲣⲏⲛⲏ ⲁⲩⲱ ⲧⲉⲭⲁⲣⲓⲥ ·
ⲁϥⲕⲁⲛⲉⲥⲛⲏⲩ ⲉⲃⲟⲗ · ⲁⲩⲃⲱⲕ ⲁⲩⲉⲓ ⲉⲃⲟⲗ ⲙⲡⲉϥⲣⲁⲥⲧⲉ · ⲛⲧⲟϥ ⲙⲉⲛ ⲙⲡⲟⲩϩⲉ ⲉⲣⲟϥ · ⲁⲗⲗⲁ ⲁⲩϩⲉ
ⲉⲡⲉϥⲥⲁⲛⲇⲁⲗⲓⲟⲛ · ⲙⲛⲟⲩⲕⲁϩ ⲛⲃⲣⲣⲉ ϩⲣⲁⲓ ϩⲙⲡⲙⲁ ⲛⲧⲁϥⲃⲱⲕ ⲉⲡⲉⲥⲏⲧ ⲉⲣⲟϥ · ⲁⲩⲣⲡⲙⲉⲉⲩⲉ ⲗⲟⲓⲡⲟⲛ
ⲙⲡϣⲁϫⲉ · ⲛⲧⲁⲡϫⲟⲉⲓⲥ ϫⲟⲟϥ ⲙⲡⲉⲧⲣⲟⲥ ϫⲉⲉⲓϣⲁⲛⲟⲩⲱϣ ⲉⲧⲣⲉϥϭⲱ ϣⲁⲛⲧⲓⲉⲓ · ⲛⲧⲕ ⲛⲓⲙ ⲛⲧⲟⲕ ⲟⲩⲁϩⲕ
ⲛⲥⲱⲓ · ⲁⲩⲱ ⲁⲩϯⲉⲟⲟⲩ ⲙⲡϫⲟⲉⲓⲥ ⲓⲏⲥⲟⲩⲥ ⲡⲉⲭⲣⲓⲥⲧⲟⲥ · ⲉϫⲛⲧⲉϣⲡⲏⲣⲉ ⲛⲧⲁⲥϣⲱⲡⲉ ⲙⲡⲙⲁⲕⲁⲣⲓⲟⲥ
ⲛⲁⲡⲟⲥⲧⲟⲗⲟⲥ · ⲁⲩⲱ ⲛⲉⲩⲁⲅⲅⲉⲗⲓⲥⲧⲏⲥ · ⲁⲩⲱ ⲡⲑⲉⲟⲗⲟⲅⲟⲥ · ⲁⲩⲱ ⲡⲡⲁⲣⲑⲉⲛⲟⲥ ⲉⲧⲟⲩⲁⲁⲃ · ⲡϩⲁⲅⲓⲟⲥ
ⲓⲱϩⲁⲛⲛⲏⲥ · ⲡⲙⲉⲣⲓⲧ ⲙⲡⲉⲭⲣⲓⲥⲧⲟⲥ ⲓⲏⲥⲟⲩⲥ ⲡⲉⲛϫⲟⲉⲓⲥ · ⲁⲩⲱ ⲡⲉⲛⲛⲟⲩⲧⲉ · ⲁⲩⲱ ⲡⲉⲛⲥⲱⲧⲏⲣ · ⲡⲁⲓ
ⲉⲣⲉⲉⲟⲟⲩ ⲛⲓⲙ ⲡⲣⲉⲡⲉⲓ ⲙⲡⲉⲓⲱⲧ ⲛⲙⲙⲁϥ · ⲙⲛⲡⲉⲡⲛⲉⲩⲙⲁ ⲉⲧⲟⲩⲁⲁⲃ · ⲛⲣⲉϥⲧⲁⲛϩⲟ ⲙⲡⲧⲏⲣϥ · ⲁⲩⲱ
ⲛϩⲟⲙⲟⲟⲩⲥⲓⲟⲛ · ⲧⲉⲛⲟⲩ · ⲁⲩⲱ ⲛⲟⲩⲟⲉⲓϣ ⲛⲓⲙ · ϣⲁⲛⲁⲓⲱⲛ ⲧⲏⲣⲟⲩ ⲛⲛⲁⲓⲱⲛ ϩⲁⲙⲏⲛ :— 

ⲁⲑⲁⲛⲁⲥⲓⲟⲥ ⲡⲁⲣⲭⲏⲉⲡⲓⲥⲕⲟⲡⲟⲥ ⲛⲣⲁⲕⲟⲧⲉ ⲉϥϣⲁϫⲉ ⲉⲧⲃⲉⲡⲛⲁ ⲙⲛⲡϩⲁⲡ · — ◈ — ◈ — ◈ — ◈ — ◈
ⲡⲕⲟⲥⲙⲟⲥ ⲉⲧⲣⲡⲱⲃϣ ⲙⲡⲛⲟⲩⲧⲉ ⲛⲉⲥⲛⲏⲩ · ⲥⲉⲁⲙⲁϩⲧⲉ ⲙⲙⲟϥ ϩⲙⲡϫⲓⲛϭⲟⲛⲥ ⲉⲧϫⲓ ⲉϩⲟⲩⲛ
ⲉⲛⲉⲧϩⲓⲧⲟⲩⲱⲟⲩ · ⲙⲛⲧⲙⲛⲧⲁⲡⲁⲛⲑⲣⲟⲡⲟⲥ ⲉⲧϫⲓ ⲉϩⲟⲩⲛ ⲉⲛⲁⲧϭⲟⲙ · ⲛⲧϩⲉ ⲉⲧϥϫⲱ ⲙⲙⲟⲥ
ⲛϭⲓⲡⲁⲡⲟⲥⲧⲟⲗⲟⲥ ⲉⲧⲟⲩⲁⲁⲃ · ϫⲉⲕⲁⲧⲁⲧϩⲉ ⲉⲧⲉⲙⲡⲟⲩⲇⲟⲕⲓⲙⲁⲍⲉ ⲙⲡⲛⲟⲩⲧⲉ ⲉⲕⲁⲁϥ ⲛⲁⲩ ϩⲛⲟⲩⲥⲟⲟⲩⲧⲛ ·
ⲁⲡⲛⲟⲩⲧⲉ ⲧⲁⲁⲩ ⲉϩⲣⲁⲓ ⲉⲩϩⲏⲧ ⲛϫⲟⲟⲩⲧ ⲉⲩⲉⲓⲣⲉ ⲛⲛⲉⲧⲉⲙⲉϣϣⲉ · ⲉⲩϫⲏⲕ ⲉⲃⲟⲗ ⲛϫⲓⲛϭⲟⲛⲥ ⲛⲓⲙ ·
ϩⲓⲕⲁⲕⲓⲁ · ϩⲓⲡⲟⲛⲏⲣⲓⲁ ϩⲓⲙⲁⲓⲧⲟ ⲛϩⲟⲩⲟ · ⲉⲩⲙⲉϩ ⲛⲗⲁ ϩⲓϩⲱⲧⲃ · ϩⲓϯⲧⲱⲛ ϩⲓⲕⲣⲟϥ ⲛϩⲏⲧ ⲉϥϩⲟⲟⲩ
ⲛⲣⲉϥⲕⲁⲥⲕⲥ ⲛⲣⲉϥⲕⲁⲧⲁⲗⲁⲗⲉⲓ · ⲙⲙⲁⲥⲧⲛⲟⲩⲧⲉ ⲛⲣⲉϥϣⲱⲥ · ⲛϫⲁⲥⲓϩⲏⲧ ⲛⲃⲁⲃⲉⲣⲱⲙⲉ ⲛⲣⲉϥⲕⲱⲧⲉ
ⲛⲥⲁⲡⲡⲉⲧϩⲟⲟⲩ · ⲛⲥⲉⲥⲱⲧⲙ ⲁⲛ ⲛⲥⲁⲛⲉⲩⲉⲓⲟⲧⲉ · ⲛⲁⲧϩⲏⲧ ⲛⲁⲧⲛⲁϩⲧⲉ ⲛⲟⲩⲁϩⲓⲏⲧ ⲛⲁⲧⲛⲁϩⲧⲉ ·
ⲛⲟⲩⲁϩⲓⲏⲧ ⲛⲁⲧⲛⲁ · ⲛⲉⲧⲉⲣⲉⲡⲛⲟⲩⲧⲉ ⲕⲧⲟ ⲙⲙⲟⲟⲩ ⲉϩⲟⲩⲛ ⲉⲩⲙⲛⲧⲣⲉϥϣⲙϣⲉⲛⲟⲩⲧⲉ · ϣⲁϥⲧⲥⲁⲃⲟⲟⲩ ⲟⲛ
ⲉⲧⲣⲉⲩⲥⲁϩⲱⲟⲩ ⲉⲃⲟⲗ ⲛⲙⲡⲉⲧϩⲟⲟⲩ · ⲁⲩⲱ ⲉⲧⲣⲉⲩϥⲓ ⲡⲣⲟⲟⲩϣ ⲙⲡⲛⲁ ⲉϩⲟⲩⲛ ⲉⲡⲉⲧϩⲓⲧ ϩⲓⲧⲟⲩⲱⲟⲩ ·
ⲕⲁⲧⲁⲧϩⲉ ⲉⲛⲧⲁⲏⲥⲁⲓⲁⲥ ϯⲥⲃⲱ ⲛⲁⲛ ⲉϥϫⲱ ⲙⲙⲟⲥ ϩⲙⲡⲉⲡⲣⲟⲥⲟⲡⲟⲛ ⲙⲡⲛⲟⲩⲧⲉ ϫⲉⲁⲗⲱⲧⲛ ϩⲛⲛⲉⲧⲛⲡⲟⲛⲏⲣⲓⲁ
ϫⲓⲥⲃⲱ ⲉⲣⲡⲉⲧⲛⲁⲛⲟⲩϥ · ⲡⲛⲟⲙⲟⲥ ⲅⲁⲣ ⲟⲩⲛⲧⲁϥ ϩⲉⲛⲟⲩⲉϩⲥⲁϩⲛⲉ ⲙⲙⲁⲩ ⲉⲛⲁϣⲱⲟⲩ · ⲉⲧⲙⲡⲗⲁⲡⲧⲉⲓ
ⲙⲡⲉⲧϩⲓⲧⲟⲩⲱⲛ · ⲟⲩⲛⲧⲁϥ ⲇⲉ ⲟⲛ ⲙⲙⲁⲩ ⲛϩⲉⲛⲉⲛⲧⲟⲗⲏ ⲉⲧⲃⲉⲧⲙⲛⲧⲙⲁⲓⲣⲱⲙⲉ · ⲁⲩⲱ ⲉⲛⲁ ⲛⲛⲉⲛⲉⲣⲏⲩ ·
ⲉϣⲱⲡⲉ ⲅⲁⲣ ⲉⲣϣⲁⲛⲟⲩⲣⲱⲙⲉ ⲕⲱ ⲛⲥⲱϥ ⲛⲟⲩⲁ ϩⲛⲛⲁⲓ · ϥⲣⲱϣⲉ ⲁⲛ ⲛϭⲓⲡⲕⲉⲟⲩⲁ ⲉⲧⲁϩⲉ ⲡⲣⲱⲙⲉ ⲉⲣⲁⲧϥ
· ⲟⲩⲇⲉ ⲅⲁⲣ ϥϣⲏⲡ ⲁⲛ ⲙⲡⲉⲙⲧⲟ ⲉⲃⲟⲗ ⲙⲡⲛⲟⲩⲧⲉ ⲛϭⲓⲡⲉⲧⲣⲡⲉⲧⲛⲁⲛⲟⲩϥ ⲛⲛⲉⲧϣⲁⲁⲧ ⲉⲃⲟⲗ ϩⲛϩⲉⲛϩⲏⲩ
ⲛϭⲓϫⲓⲛϭⲟⲛⲥ · ⲉϣⲱⲡⲉ ⲇⲉ ϥⲛⲁϯ ⲗⲁⲁⲩ ⲁⲛ ⲉⲃⲟⲗ ϩⲛⲛⲉⲧϣⲟⲟⲡ ⲛⲁϥ · ⲉⲧⲃⲉⲛⲉⲧⲣϫⲓⲛϭⲟⲛⲥ ⲙⲉⲛ ⲅⲁⲣ
ⲁⲩⲱ ⲉⲩⲉⲡⲓⲭⲓⲣⲉ ⲉⲧⲁⲗⲉⲇⲱⲣⲟⲛ ⲉϩⲣⲁⲓ ⲙⲡⲛⲟⲩⲧⲉ · ϥⲥⲏϩ ⲅⲁⲣ ϫⲉⲟⲩϥⲟⲧⲉ ⲙⲡϫⲟⲉⲓⲥ ⲧⲉ ⲧⲉⲑⲩⲥⲓⲁ
ⲛⲛⲁⲥⲉⲃⲏⲥ · ⲉⲧⲃⲉⲡⲉⲧⲟ ϩⲱⲱϥ ⲛϣⲛⲁ ϣⲁϥϫⲟⲟⲥ ⲉⲧⲃⲏⲏⲧϥ ϫⲉⲡⲉⲧϣⲧⲁⲙ ⲛⲛⲉϥⲙⲁⲁϫⲉ ⲉⲧⲙⲥⲱⲧⲙ ⲉⲩϩⲏⲕⲉ
ⲛⲧⲟϥ ϩⲱⲱϥ ϥⲛⲁⲉⲡⲓⲕⲁⲗⲉⲓ ⲙⲡⲛⲟⲩⲧⲉ ⲛϥⲧⲙⲥⲱⲧⲙ ⲉⲣⲟϥ · ⲉⲧⲃⲉⲡⲁⲓ ⲙⲡⲁⲣϩⲟⲓⲙⲓⲁ ⲥⲩⲛⲃⲟⲩⲗⲉⲩⲉ ⲛⲁⲛ
ϫⲉⲙⲁⲧⲁⲓⲉ ⲡ ⲛⲟⲩⲧⲉ ⲉⲃⲟⲗ ϩⲛⲛⲉⲕϩⲓⲥⲉ ⲙⲙⲉ · ⲁⲩⲱ ⲛⲅϯ ⲛⲁϥ ⲛⲛⲁⲡⲁⲣⲭⲏ ⲉⲃⲟⲗ ϩⲛⲛⲕⲁⲣⲡⲟⲥ
ⲛⲧⲉⲕⲇⲓⲕⲁⲓⲟⲥⲩⲛⲏ · ⲉϣϫⲉ ⲕⲛⲁⲛⲇⲱⲣⲟⲛ ⲅⲁⲣ ⲉϩⲟⲩⲛ ⲙⲡⲛⲟⲩⲧⲉ ⲉⲃⲟⲗ ϩⲛⲟⲩϫⲓⲛⲛϭⲟⲛⲥ ⲙⲛⲟⲩⲧⲱⲣⲡ ·
ϥⲥⲟⲧⲡ ⲛϩⲟⲩⲟ ⲟⲩⲇⲉ ⲉⲧⲙⲧⲣⲉⲕϫⲡⲟ ⲛⲁⲕ ⲛⲧⲉⲓⲕⲧⲏⲥⲓⲥ ⲛⲧⲉⲓⲙⲓⲛⲉ · ⲟⲩⲇⲉ ⲉⲧⲙⲧⲁⲗⲉⲇⲱⲣⲟⲛ ⲉϩⲣⲁⲓ
ⲉⲃⲟⲗ ⲛϩⲏⲧⲥ · ⲕⲛⲁⲉⲓⲛⲉ ⲅⲁⲣ ⲉϩⲟⲩⲛ ⲙⲡⲉⲕⲉⲣⲏⲧ ⲛⲟⲩⲇⲱⲣⲟⲛ ⲉϥⲟⲩⲁⲁⲃ · ⲛⲧϩⲉ ⲉⲧⲥⲏϩ ϫⲉⲛⲉⲣⲏⲧ
ⲛⲛⲉⲧⲥⲟⲩⲧⲱⲛ ϣⲏⲡ ⲛⲁϩⲣⲁϥ · ⲡⲁⲗⲓⲛ ⲟⲛ ⲉϣϫⲉ ⲉⲕϫⲡⲟ ⲉⲃⲟⲗ ϩⲛϩⲉⲛϩⲓⲥⲉ ⲛⲇⲓⲕⲁⲓⲟⲛ ⲛⲅⲧⲙⲉⲓⲛⲉ
ⲉϩⲟⲩⲛ ⲙⲡⲛⲟⲩⲧⲉ ⲛϩⲉⲛⲡⲣⲟⲥⲫⲟⲣⲁ · ⲛⲁⲓ ⲉϣⲁⲣⲉⲛϩⲏⲕⲉ ⲥⲁⲛϣ ⲉⲃⲟⲗ ⲛϩⲏⲧⲟⲩ · ⲥⲉⲛⲁⲟⲡⲟⲩ ⲉⲣⲟⲕ
ⲉⲩⲧⲱⲣⲡ · ⲕⲁⲧⲁⲧϩⲉ ⲉⲧϥϫⲱ ⲙⲙⲟⲥ ϩⲓⲧⲙⲡⲉⲡⲣⲟⲫⲏⲧⲏⲥ ⲙⲁⲗⲁⲭⲓⲁⲥ · ϫⲉⲛⲁⲡⲁⲣⲭⲏ ⲁⲩⲱ ⲛⲣⲉⲙⲏⲧ ⲥⲉ
ⲁⲣⲱⲧⲛ · ⲁⲩⲱ ⲡⲧⲱⲣⲡ ⲛⲁϣⲱⲡⲉ ϩⲛⲛⲉⲧⲛⲏⲓ : ϣϣⲉ ⲅⲁⲣ ⲉⲣⲟⲛ ⲧⲉⲛⲟⲩ ⲉⲧⲣⲉⲛⲕⲉⲣⲁ ⲙⲡⲛⲁ ⲙⲛⲡϩⲁⲡ :
ⲉⲧⲣⲉⲛϫⲡⲟ ⲙⲉⲛ ⲙⲡϩⲁⲡ ⲉⲧⲣⲉⲛϫⲟ ⲇⲉ ⲉⲃⲟⲗ ϩⲙⲡⲛⲁ ⲕⲁⲧⲁⲡⲉⲧⲥⲏϩ · ϫⲉϩⲁⲣⲉϩ ⲉⲡⲛⲁ ⲙⲛⲡϩⲁⲡ · ⲁⲩⲱ
ⲛⲅϩⲛⲧⲕ ⲉϩⲟⲩⲛ ⲉⲡⲉⲕⲛⲟⲩⲧⲉ ⲛⲟⲩⲟⲉⲓϣ ⲛⲓⲙ · ⲉⲣⲉⲡⲛⲟⲩⲧⲉ ⲅⲁⲣ ⲙⲉ ⲙⲡⲛⲁ ⲙⲛⲡϩⲁⲡ · ⲉⲧⲣⲉϥⲑⲛⲟϥ
ⲉϩⲟⲩⲛ ⲉⲡϫⲟⲉⲓⲥ ⲛϭⲓⲡⲉⲧϥⲓ ⲙⲡⲣⲟⲟⲩϣ ⲙⲡⲛⲁ · ⲗⲟⲓⲡⲟⲛ ϩⲙⲡⲉⲓⲙⲁ · ⲧⲉⲛⲟⲩ ⲙⲁⲣⲉⲡⲟⲩⲁ ⲡⲟⲩⲁ
ⲉⲝⲉⲧⲁⲍⲉ ⲙⲙⲟϥ · ⲙⲁⲣⲉϥϯϩⲧⲏϥ ⲉⲛⲉⲧϥϫⲡⲟ ⲙⲙⲟⲟⲩ ⲛϭⲓⲡⲣⲙⲙⲁⲟ : ⲛⲁⲓ ⲉⲧϥⲙⲉⲉⲩⲉ ⲉⲛⲇⲱⲣⲟⲛ
ⲙⲡⲛⲟⲩⲧⲉ ⲉⲃⲟⲗ ⲛϩⲏⲧⲟⲩ · ϫⲉⲙⲏⲧⲓ ⲁϥϫⲓ ⲡϩⲏⲕⲉ ⲛϭⲟⲛⲥ · ⲙⲏⲧⲓ ⲁϥⲥⲓⲁⲍⲉ ⲙⲡϭⲱⲃ ⲉⲣⲟϥ · ⲙⲏⲧⲓ
ⲁϥⲡⲗⲉⲟⲛⲉⲕⲧⲉ ⲙⲡⲉⲧϩⲁⲣⲁⲧϥ · ⲉϥⲭⲣⲱ ⲛⲟⲩⲉⲝⲟⲩⲥⲓⲁ · ⲉⲡⲙⲁ ⲛⲟⲩⲇⲓⲕⲁⲓⲟⲥⲩⲛⲏ · ⲥⲉⲟⲩⲉϩⲥⲁϩⲛⲉ ⲅⲁⲣ
ⲛⲁⲛ ⲉⲧⲣⲉⲛϩⲁⲣⲉϩ ⲉⲡⲇⲓⲕⲁⲓⲟⲛ · ⲁⲩⲱ ⲡϣⲱϣ ⲉϩⲟⲩⲛ ⲉⲛⲉⲛⲕⲉϩⲙϩⲁⲗ · ⲉⲃⲟⲗ ⲅⲁⲣ ϫⲉⲕⲁⲙⲁϩⲧⲉ
ⲙⲡⲣⲣϫⲓⲛϭⲟⲛⲥ · ⲟⲩⲇⲉ ⲉⲃⲟⲗ ϫⲉⲟⲩⲛϭⲟⲙ ⲙⲙⲟⲕ ⲙⲡⲣⲡⲗⲉⲟⲛⲉⲕⲧⲉ · ⲁⲗⲗⲁ ⲉⲃⲟⲗ ϫⲉⲥⲉϣⲟⲟⲡ ⲛⲁⲕ
ⲛϭⲓⲛⲉϩⲃⲏⲩⲉ ⲛⲧⲉⲝⲟⲩⲥⲓⲁ ⲟⲩⲱⲛϩ ⲉⲃⲟⲗ ⲛⲛⲉϩⲃⲏⲩⲉ ⲛⲧⲇⲓⲕⲁⲓⲟⲥⲩⲛⲏ · ⲟⲩ ⲅⲁⲣ ⲡⲉⲧⲉⲙⲛϣϭⲟⲙ ⲙⲙⲟⲕ
ⲉⲁⲁϥ · ⲉⲕⲛⲁϯ ⲛⲧⲁⲡⲟⲇⲓⲝⲓⲥ ⲛⲧⲙⲛⲧⲥⲧⲙⲏⲧ ⲙⲛⲧϩⲟⲧⲉ ⲉⲧϣⲟⲟⲡ ⲛⲁⲕ ⲉϩⲟⲩⲛ ⲉⲡⲛⲟⲩⲧⲉ · ⲁⲗⲗⲁ
ϩⲙⲡⲉⲧⲉⲩⲛϣϭⲟⲙ ⲙⲙⲟⲕ ⲉⲡⲁⲣⲁⲃⲁ ⲛϩⲏⲧϥ ⲛⲅⲧⲙⲡⲁⲣⲁⲃⲁ · ⲉϣϫⲉ ⲕⲛⲁϥⲓ ⲇⲉ ⲛⲛⲉϩⲛⲁⲁⲩ ⲛⲛϩⲏⲕⲉ
ⲛⲅⲧⲁⲁⲩ ⲛϩⲉⲛⲕⲉϩⲏⲕⲉ · ⲕⲥⲟⲧⲡ ⲛϩⲟⲩⲟ ⲙⲡⲉⲕϩⲁⲣⲡⲁⲍⲉ ⲟⲩⲇⲉ ⲙⲡⲉⲕϯ · ⲉⲧⲃⲉⲟⲩ ⲉⲕⲧⲱⲗⲙ
ⲛⲧⲉⲕⲙⲛⲧⲣⲙⲙⲁⲟ ⲉⲕⲉⲓⲛⲉ ⲉϫⲱⲥ ⲛⲛⲉϩⲃⲏⲩⲉ ⲉⲧⲉϩⲉⲛⲇⲓⲕⲁⲓⲟⲛ ⲁⲛ ⲛⲉ : ⲉⲧⲃⲉⲟⲩ ⲉⲕⲉⲓⲣⲉ
ⲛⲧⲉⲕⲡⲣⲟⲥⲫⲟⲣⲁ ⲛⲃⲟⲧⲉ · ⲉⲕⲉⲡⲓⲭⲓⲣⲉ ⲉⲧⲁⲗⲟ ⲉϩⲣⲁⲓ ϩⲛⲟⲩϫⲓⲛϭⲟⲛⲥ · ϩⲙⲡⲉⲧⲕⲙⲉⲉⲩⲉ ⲉⲛⲁ ⲛⲕⲉϩⲏⲕⲉ
ⲛϩⲏⲧϥ · ⲛⲁ ⲙⲡⲏ ⲉⲧⲙⲙⲁⲩ ⲉⲧⲕϫⲓ ⲙⲙⲟϥ ⲛϭⲟⲛⲥ · ⲭⲣⲱ ⲛⲧⲙⲛⲧⲙⲁⲓⲣⲱⲙⲉ ⲉϩⲟⲩⲛ ⲉⲡⲏ ⲁⲩⲱ ⲛⲅⲭⲁⲣⲓⲍⲉ
ⲙⲡⲁⲓ · ⲕⲛⲁϫⲱⲕ ⲉⲃⲟⲗ ⲡⲉ ⲛⲟⲩⲛⲁ ⲙⲛⲟⲩϩⲁⲡ · ⲙⲁⲣⲉⲡⲛⲟⲩⲧⲉ ⲅⲁⲣ ⲕⲟⲓⲛⲱⲛⲉⲓ ⲙⲛⲡⲗⲉⲟⲛⲉⲝⲓⲁ · ⲟⲩⲇⲉ
ⲡⲛⲟⲩⲧⲉ ⲡⲕⲟⲓⲛⲱⲛⲟⲥ ⲁⲛ ⲡⲉ ⲛⲛⲥⲟⲟⲛⲉ ⲛⲛⲣⲉϥⲧⲱⲣⲡ · ⲟⲩⲇⲉ ϩⲱⲥ ⲉⲙⲛϣϭⲟⲙ ⲙⲙⲟϥ ⲁⲛ ⲉⲥⲁⲛϣ ⲛⲛϩⲏⲕⲉ
ⲉⲁϥⲕⲁⲁⲩ ⲛⲁⲛ · ⲁⲗⲗⲁ ⲉϥϣⲓⲛⲉ ⲛⲥⲁⲟⲩⲙⲛⲧⲣⲉϥϯⲕⲁⲣⲡⲟⲥ ⲛⲇⲓⲕⲁⲓⲟⲛ · ⲁⲩⲱ ⲙⲙⲁⲓⲣⲱⲙⲉ ⲉⲃⲟⲗ
ϩⲓⲧⲟⲟⲧⲛ ⲉⲧⲉⲛⲛⲟⲃⲣⲉ · ⲁⲩⲱ ⲉⲩⲡⲉⲧⲛⲁⲛⲟⲩϥ ⲛⲁⲛ · ⲙⲁⲣⲉⲡⲛⲁ ϣⲱⲡⲉ ⲉⲃⲟⲗ ϩⲛϫⲓⲛϭⲟⲛⲥ · ⲟⲩⲇⲉ
ⲙⲁⲣⲉⲥⲙⲟⲩ ϣⲱⲡⲉ ⲉⲃⲟⲗ ϩⲛⲥⲁϩⲟⲩ · ⲟⲩⲇⲉ ⲙⲁⲣⲉⲙⲛⲧⲣⲉϥⲣⲡⲉⲧⲛⲁⲛⲟⲩϥ ϣⲱⲡⲉ ⲉⲃⲟⲗ ϩⲛϩⲉⲛⲣⲙⲉⲓⲟⲟⲩⲉ ·
ⲡⲛⲟⲩⲧⲉ ⲅⲁⲣ ϫⲱ ⲙⲙⲟⲥ ⲉⲣⲉⲛⲣⲙⲉⲓⲟⲟⲩⲉ ⲕⲓⲙ ⲉⲣⲟϥ ⲛⲉⲧⲟⲩϫⲓ ⲙⲙⲟⲟⲩ ⲛϭⲟⲛⲥ ϫⲉⲛⲁⲓ ⲛⲉ ϯⲙⲟⲥⲧⲉ
ⲙⲙⲟⲟⲩ ⲉⲧⲉⲧⲛⲉⲓⲣⲉ ⲙⲙⲟⲟⲩ ⲡⲉ ⲛⲉ · ⲧⲉⲧⲛϩⲱⲃⲥ ⲙⲡⲁⲑⲩⲥⲓⲁⲥⲧⲏⲣⲓⲟⲛ · ⲛϩⲉⲛⲣⲙⲉⲓⲟⲟⲩⲉ ⲙⲛⲟⲩⲣⲓⲙⲉ ·
ⲙⲛⲟⲩⲁϣⲁϩⲟⲙ ⲉⲃⲟⲗ ϩⲛϩⲉⲛϩⲓⲥⲉ · ϩⲉⲛⲙⲛⲧϣⲟⲩϣⲉ ⲛⲉ ⲛⲉⲓϩⲃⲏⲩⲉ ⲛⲧⲉⲓⲙⲓⲛⲉ · ϩⲉⲛⲕⲉⲛⲟⲇⲟⲝⲓⲁ ⲛⲉ ·
ⲁⲩⲱ ⲉⲩϣⲟⲟⲡ ⲉⲧⲃⲉⲡⲧⲁⲉⲓⲟ ⲛⲛⲣⲱⲙⲉ · ⲉⲩϣⲟⲟⲡ ⲁⲛ ⲉⲧⲃⲉⲡⲧⲁⲉⲓⲟ ⲡⲉ ⲉⲃⲟⲗ ϩⲓⲧⲙⲡⲛⲟⲩⲧⲉ · ⲉⲧⲃⲉⲡⲁⲓ
ⲕⲁⲗⲱⲥ ⲁϥϫⲟⲟⲥ ⲛϭⲉⲡϫⲟⲉⲓⲥ ϫⲉⲙⲡⲣⲉⲓⲣⲉ ϫⲉⲕⲁⲥ ⲉⲣⲉⲛⲣⲱⲙⲉ ⲛⲁⲩ ⲉⲣⲱⲧⲛ · ⲉϣⲱⲡⲉ ⲇⲉ ⲉⲕⲛⲁⲉⲓⲣⲉ
ⲛⲧⲉⲕⲙⲛⲧⲛⲁ ϩⲱⲥ ⲉⲡⲛⲟⲩⲧⲉ ⲡⲉⲧⲉⲓⲙⲉ ⲉⲣⲟⲥ ⲕⲛⲁϩⲁⲣⲉϩ ⲉⲣⲟⲕ ⲉⲧⲙⲁⲁⲥ ⲉⲃⲟⲗ ϩⲛⲟⲩⲙⲛⲧⲙⲁⲓⲧⲟ ⲛϩⲟⲩⲟ
· ⲉⲕⲥⲟⲟⲩⲛ ϫⲉⲕⲉⲩⲫⲣⲁⲛⲉ ⲁⲛ ⲙⲡⲛⲟⲩⲧⲉ · ⲛⲧⲉⲓϩⲉ · ⲡⲁⲓ ⲉⲧϭⲱϣⲧ ⲉϫⲱⲛ ⲙⲁⲣⲛⲉⲓⲣⲉ ⲛⲟⲩⲙⲛⲧⲛⲁ
ⲛⲧⲉⲓϩⲉ ϫⲉⲕⲁⲥ ⲉⲛⲛⲁϫⲓ ⲉⲃⲟⲗ ϩⲓⲧⲙⲡⲛⲟⲩⲧⲉ ⲙⲡⲉⲥⲧⲟⲩⲉⲓⲟ · ⲉϣⲁⲣⲉ ⲡⲛⲟⲩⲧⲉ ⲇⲉ ϯ ⲛⲛⲁⲓ ⲉⲧⲙⲙⲁⲩ
ⲉⲧϥⲧⲁⲓⲟ ⲙⲙⲟⲟⲩ ⲛⲛⲉϥⲁⲅⲁⲑⲟⲛ · ⲙⲉϥⲧⲁⲓⲉⲗⲁⲁⲩ ⲇⲉ ⲙⲡⲗⲉⲟⲛⲉⲕⲧⲏⲥ · ⲥⲧⲟ ⲛⲁⲕ ⲁⲛ ⲉⲧⲁⲗⲉⲇⲱⲣⲟⲛ
ⲉϩⲣⲁⲓ ⲙⲡⲛⲟⲩⲧⲉ · ⲉⲕϣⲁⲛⲗⲩⲡⲉⲓ ⲙⲡⲉⲕⲥⲟⲛ · ⲡⲉϫⲁϥ ϫⲉⲉⲕϣⲁⲛⲉⲓ ⲉⲧⲁⲗⲉⲇⲱⲣⲟⲛ
ⲉϫⲙⲡⲉⲑⲩⲥⲓⲁⲥⲧⲏⲣⲓⲟⲛ ⲛⲅⲣⲡⲙⲉⲉⲩⲉ ⲙⲡⲙⲁ ⲉⲧⲙⲙⲁⲩ ϫⲉⲟⲩⲛⲧⲉⲡⲉⲕⲥⲟⲛ ⲟⲩϩⲱⲃ ⲉⲣⲟⲕ · ⲃⲱⲕ ⲛϣⲟⲣⲡ
ⲛⲅϩⲱⲧⲡ ⲙⲛⲡⲉⲕⲥⲟⲛ ⲧⲟⲧⲉ ⲛⲕⲉⲓ ⲛⲅⲧⲁⲗⲟ ⲉϩⲣⲁⲓ ⲙⲡⲉⲕⲇⲱⲣⲟⲛ · ⲁⲣⲓⲡⲙⲉⲉⲩⲉ ⲟⲩⲛ ⲛⲍⲁⲭⲁⲓⲟⲥ
ⲡⲧⲉⲗⲱⲛⲏⲥ ⲡⲁⲓ ⲉⲛⲧⲁϥⲧⲟϣϥ ⲉϯ ⲙⲡⲉⲛⲧⲁϥϩⲟⲩⲗⲁ ⲉⲣⲟϥ ⲛϥⲧⲟⲩ ⲕⲱⲃ · ⲛⲧⲉⲓϩⲉ ⲁϥⲡⲱϣ ⲉϫⲛⲛϩⲏⲕⲉ
ⲛⲛⲉϥϩⲩⲡⲁⲣⲭⲟⲛⲧⲁ · ⲛⲉϥⲥⲟⲟⲩⲛ ⲅⲁⲣ ϫⲉϥⲟⲩⲱϣ ⲉϣⲱⲡ ⲉⲣⲟϥ ⲙⲡⲉⲭⲣⲓⲥⲧⲟⲥ · ⲁⲩⲱ ⲙⲁⲣⲉⲡⲉⲭⲣⲓⲥⲧⲟⲥ
ϣⲱⲡ ⲉⲣⲟϥ ⲛⲕⲉϩⲉ ⲛⲛⲉⲧϯ ⲁⲛ ⲉⲧⲣⲟⲟⲩⲧ ⲉϩⲟⲩⲛ ⲉⲛϩⲏⲕⲉ · ⲉⲓⲙⲏⲧⲓ ⲛⲥⲉⲃⲱⲗ ⲉⲃⲟⲗ ⲛⲧⲙⲛⲧⲙⲁⲓⲧⲟ
ⲛϩⲟⲩⲟ · ⲛⲉⲛⲧⲁⲩϫⲓⲧⲟⲩ ⲛϭⲟⲛⲥ · ⲁⲩⲱ ⲛⲧⲉⲓϩⲉ ⲁⲡϫⲟⲉⲓⲥ ϣⲱⲡ ⲉⲣⲟϥ · ⲙⲡⲥⲟⲟⲩⲧⲛ ⲛⲍⲁⲭⲁⲓⲟⲥ ·
ⲁⲩⲱ ⲁϥϫⲟⲟⲥ ϫⲉⲁⲩⲟⲩϫⲁⲓ ϣⲱⲡⲉ ϩⲙⲡⲉⲓⲏⲓ ⲙⲡϩⲟⲟⲩ · ⲁⲩⲱ ⲛⲁⲓ ⲁⲛϫⲟⲟⲩ ⲛⲁϩⲣⲛⲛⲉⲧⲣⲙⲛⲧⲛⲁ · ⲉⲩϥⲓ
ⲇⲉ ⲁⲛ ⲙⲡⲣⲟⲟⲩϣ ⲛⲟⲩϣⲱϣ ⲙⲛⲟⲩⲇⲓⲕⲁⲓⲟⲛ : ⲧⲛⲛⲁ ⲧⲛⲛⲁϣⲁϫⲉ ⲇⲉ ⲟⲛ ⲛⲛⲁϩⲣⲙⲡⲉⲧⲣⲟⲉⲓⲥ ⲙⲉⲛ ⲉⲣⲟϥ
ⲉⲣϫⲓⲛϭⲟⲛⲥ · ⲉϥⲁⲙⲉⲗⲉⲓ ⲇⲉ ⲉⲛⲁ · ϫⲉⲟⲩϣⲏⲛ ⲛⲁⲧⲕⲁⲣⲡⲟⲥ ϣⲁⲩϣⲁⲁⲧϥ ⲛⲥⲉⲛⲟϫϥ ⲉⲡⲕⲱϩⲧ · ⲁⲩⲱ
ⲙⲁⲣⲉⲡⲉⲓϣⲏⲛ ⲛⲧⲉⲓⲙⲓⲛⲉ ⲣⲁⲛⲁϥ ⲉⲛⲉϩ ⲙⲡⲟⲩⲟⲉⲓⲉ ⲉⲧⲏⲡ ⲉⲧⲡⲉ · ⲡⲁⲓ ⲉⲧϫⲱ ⲙⲙⲟⲥ ϫⲉⲁⲓⲉⲓ ⲉⲓϣⲓⲛⲉ
ⲛⲥⲁⲕⲁⲣⲡⲟⲥ ⲛⲧⲉⲓⲃⲱ ⲛⲕⲛⲧⲉ · ⲁⲩⲱ ⲙⲡⲉⲓϩⲉ ⲉⲟⲩⲟⲛ · ⲁϥⲟⲩⲉϩⲥⲁϩⲛⲉ ⲉϣⲁⲁⲧⲥ ϫⲉⲕⲁⲥ ⲛⲛⲉⲥⲟⲩⲱⲥϥ
ⲙⲡⲕⲉⲕⲁϩ · ϣⲁⲩϭⲛⲁⲣⲓⲕⲉ ⲇⲉ ⲟⲛ ⲉⲡⲉⲧⲉⲙⲡϥϯⲧⲉⲟⲩⲱ ⲛⲛϩⲏⲕⲉ ⲛⲁⲩ · ⲁⲩⲱ ϣⲁⲣⲉⲟⲩⲁⲡⲉⲓⲗⲏ ϣⲱⲡⲉ
ⲉⲧⲃⲉⲡⲁⲓ ⲛϯⲙⲓⲛⲉ · ⲡⲉϫⲁϥ ϫⲉⲡⲉⲧⲱⲃϣ ⲙⲙⲟϥ ⲉⲧⲙϯ ϯⲧⲉⲟⲩⲱ ⲙⲡϩⲏⲕⲉ ⲛⲛⲁⲏⲧ ⲡⲁⲓ ϥⲛⲁⲱϣ ⲉϩⲣⲁⲓ
ⲉⲡⲛⲟⲩⲧⲉ ⲛϥⲧⲙⲥⲱⲧⲙ ⲉⲣⲟϥ · ⲡⲉϫⲁϥ ⲛϭⲓⲡⲛⲟⲩⲧⲉ ϫⲉⲁⲛⲅ ⲟⲩⲛⲁϩⲏⲧ ⲅⲁⲣ · ⲟⲩϩⲟⲧⲉ ⲅⲁⲣ ⲁⲩⲱ ⲟⲩϩⲱⲃ
ⲡⲉ ⲡⲁⲣⲁⲡⲛⲟⲙⲟⲥ ⲡⲉ ⲉⲧⲣⲉⲕⲕⲟⲧⲕ ⲉⲥⲣⲓⲧ ⲙⲡⲉⲕⲱϩⲥ · ⲁⲩⲱ ⲡⲉⲕⲙⲁ ⲛⲉⲗⲟⲟⲗⲉ ⲉⲧⲣⲉⲕⲕⲟⲧⲕ ⲉϫⲟⲟⲗⲉϥ
ⲛⲕⲉⲥⲟⲡ · ⲁⲩⲱ ⲡⲉⲕⲙⲁ ⲛϫⲟⲉⲓⲧ ⲉⲥⲣⲁⲧϥ ⲛⲕⲉⲥⲟⲡ · ⲉⲃⲟⲗ ϫⲉϣϣⲉ ⲉⲕⲁⲛⲁⲓ ⲛⲛϩⲏⲕⲉ · ⲉϣϫⲉ
ⲁⲩⲟⲩⲉϩⲥⲁϩⲛⲉ ⲇⲉ ⲛⲛⲁⲓ · ⲛⲛⲉⲧϩⲙⲡⲛⲟⲙⲟⲥ · ⲟⲩ ⲡⲉⲧⲛⲛⲁϫⲟⲟϥ ⲉⲧⲃⲉⲛⲉⲧϩⲙⲡⲉⲭⲣⲓⲥⲧⲟⲥ · ⲛⲁⲓ
ⲉⲧⲉⲣⲉⲡϫⲟⲉⲓⲥ ϫⲱ ⲙⲙⲟⲥ ⲛⲁⲩ ϫⲉⲉⲥⲧⲙⲣϩⲟⲩⲟ ⲛϭⲓⲧⲉⲧⲛⲇⲓⲕⲁⲓⲟⲥⲩⲛⲏ ⲛϩⲟⲩⲉ ⲉⲧⲁⲛⲉⲅⲣⲁⲙⲙⲁⲧⲉⲩⲥ
ⲙⲛⲛⲉⲫⲁⲣⲓⲥⲥⲁⲓⲟⲥ · ⲛⲧⲉⲧⲛⲃⲱⲕ ⲉϩⲟⲩⲛ ⲉⲧⲙⲛⲧⲣⲣⲟ ⲛⲙⲡⲏⲩⲉ · ⲉⲧⲃⲉⲡⲁⲓ ⲟⲩ ⲙⲟⲛⲟⲛ ⲉⲃⲟⲗ ϩⲛⲛⲥⲱϣⲉ
ⲙⲛⲛⲉⲧⲛⲏⲩ ⲛⲁⲛ ⲉϩⲟⲩⲛ ⲉⲃⲟⲗ · ⲁⲗⲗⲁ ⲉⲃⲟⲗ ϩⲙⲡⲕⲉϩⲱⲃ ⲛⲛⲉⲛϭⲓϫ · ϥϯⲥⲃⲱ ⲛⲁⲛ ⲛϭⲓⲡⲁⲡⲟⲥⲧⲟⲗⲟⲥ
ⲉⲧⲣⲉⲛϯ ⲛⲛⲉⲧⲉⲙⲛⲧⲁⲩ · ⲡⲉϫⲁϥ ϫⲉⲉⲧⲉⲧⲛϭⲓϫ ⲉⲛⲁⲅⲁⲑⲟⲛ ϫⲉⲕⲁⲥ ⲉⲧⲉⲧⲛⲁϩⲉ ⲉⲧϩⲉ ⲉϯⲙⲡⲉⲧϣⲁⲁⲧ ·
ⲡⲉⲧⲟⲩⲱϣ ⲇⲉ ⲉⲟⲩⲁϩϥ ⲛⲥⲁⲡⲥⲱⲧⲏⲣ · ⲁⲡϫⲟⲉⲓⲥ ⲧⲟⲩⲛⲉⲓⲁⲧϥ ⲉⲃⲟⲗ · ⲉⲧⲣⲉϥϯ ⲉⲃⲟⲗ ϩⲛⲧⲉϥⲕⲉⲟⲩⲥⲓⲁ
ⲧⲏⲣⲥ ⲉⲩⲡⲉⲧⲛⲁⲛⲟⲩϥ ⲛⲛϩⲏⲕⲉ · ⲁⲩⲱ ⲛⲧⲉⲓϩⲉ ⲛϥⲟⲩⲁϩϥ ⲛⲥⲱϥ · ⲛⲉⲛⲧⲁⲩⲟⲩⲁϩⲟⲩ ⲇⲉ ⲛⲥⲱϥ
ⲙⲛⲛⲧⲉⲗⲓⲟⲥ ⲉⲁⲩϫⲱⲕ ⲉⲃⲟⲗ ⲙⲡⲟⲩⲣⲟⲧ ⲉⲧⲛⲁϣⲱϥ · ⲁⲩⲱ ⲛⲧⲉⲗⲓⲟⲥ ⲛⲙⲙⲛⲧⲛⲁ · ϥⲟⲩⲉϩⲥⲁϩⲛⲉ ⲛⲁⲩ
ϫⲉⲕⲁⲥ ⲉⲩⲉϫⲱⲕ ⲉⲃⲟⲗ ⲛⲧⲗⲓⲧⲟⲩⲣⲅⲓⲁ ⲧⲉⲉⲃⲟⲗ ϩⲓⲧⲛⲛⲉⲭⲣⲏⲙⲁ ⲉⲩⲉⲡⲱⲱⲛⲉ ⲉϩⲟⲩⲛ ⲉⲧⲗⲓⲧⲟⲩⲣⲅⲓⲁ
ⲧⲉⲉⲃⲟⲗ ϩⲙⲡⲗⲟⲅⲟⲥ ⲙⲛⲡⲉⲡⲛⲉⲩⲙⲁ ⲡⲕⲉⲥⲉⲉⲡⲉ ϥⲟⲩⲉϩⲥⲁϩⲛⲉ ⲛⲁⲩ ⲉⲧⲣⲉⲩⲉⲓⲣⲉ ⲛϩⲉⲛⲙⲛⲧⲣⲉϥϯ
ⲙⲛϩⲉⲛⲕⲟⲓⲛⲱⲛⲓⲁ ⲉⲩⲙⲏⲛ ⲉⲃⲟⲗ ϩⲛⲛⲉⲧⲉⲩⲛⲧⲁⲩⲥⲟⲩ · ϫⲉⲕⲁⲥ ϩⲓⲧⲛⲛⲁⲓ ⲉⲩⲉϩⲉ ⲉⲣⲟⲟⲩ ⲉⲩⲧⲟⲛⲧⲛ
ⲙⲙⲟⲟⲩ ⲉⲧⲙⲛⲧⲙⲁⲓⲣⲱⲙⲉ ⲙⲡⲛⲟⲩⲧⲉ ⲉⲩⲛⲁ · ⲁⲩⲱ ⲉⲩϯ · ⲁⲩⲱ ⲉⲩⲭⲁⲣⲓⲍⲉ · ⲡⲉϫⲁϥ ⲅⲁⲣ ϫⲉϯ ⲧⲁⲣⲟⲩϯ
ⲛⲏⲧⲛ · ϣⲱⲡⲉ ⲛⲭⲣⲏⲥⲧⲟⲥ ⲧⲁⲣⲟⲩⲣⲭⲣⲏⲥⲧⲟⲥ ⲉⲣⲱⲧⲛ · ϩⲓⲧⲛⲛⲁⲓ ⲇⲉ ⲟⲛ ⲛⲧⲁϥⲉⲣⲏⲧ ⲛⲁⲩ ⲛⲧⲕⲟⲓⲛⲱⲛⲓⲁ
ⲉⲧϣⲟⲟⲡ ϣⲁⲣⲟϥ · ⲛⲁⲓ ⲅⲁⲣ ⲛⲉⲧⲁϩⲉⲣⲁⲧⲟⲩ ⲛⲥⲁⲟⲩⲛⲁⲙ ⲙⲡϫⲟⲉⲓⲥ · ⲛⲁⲓ ⲉⲛⲧϥϫⲟⲟⲥ ⲛⲁⲩ ⲉϥϣⲁⲛⲉⲓ
ⲛϭⲓⲡⲣⲣⲟ ϫⲉⲁⲙⲏⲉⲓⲛ ⲛⲉⲧⲥⲙⲁⲁⲧ ⲛⲧⲉⲡⲁⲉⲓⲱⲧ ⲛⲧⲉⲧⲛⲕⲗⲏⲣⲟⲛⲟⲙⲉⲓ ⲛⲧⲙⲛⲧⲣⲣⲟ ⲉⲛⲧⲁⲩⲥⲃⲧⲱⲧⲥ ⲛⲏⲧⲛ
ϫⲓⲛⲛⲧⲕⲁⲧⲁⲃⲟⲗⲏ ⲙⲡⲕⲟⲥⲙⲟⲥ · ⲁⲓϩⲕⲟ ⲅⲁⲣ ⲁⲧⲉⲧⲛⲧⲙⲟⲓ · ⲁⲓⲉⲓⲃⲉ ⲁⲧⲉⲧⲛⲧⲥⲟⲓ · ⲉⲛⲉⲓⲟ ⲛϣⲙⲙⲟ ·
ⲁⲧⲉⲧⲛϣⲟⲡⲧ · ⲉⲣⲱⲧⲛ · ⲉⲓⲕⲏⲕⲁϩⲏⲩ ⲁⲧⲉⲧⲛϯ ϩⲓⲱⲱⲧ · ⲉⲓϣⲱⲛⲉ ⲛⲉ ⲡⲉ ⲁⲧⲉⲧⲛϭⲙⲡⲁϣⲓⲛⲉ ·
ⲛⲉⲓϩⲙⲡⲉϣⲧⲉⲕⲟ · ⲁⲧⲉⲧⲛⲉⲓ ϣⲁⲣⲟⲓ : ⲛⲧⲉⲣⲟⲩⲣϣⲡⲏⲣⲉ ⲇⲉ ⲛϭⲓⲛⲇⲓⲕⲁⲓⲟⲥ · ⲁⲩⲱ ⲁⲩϫⲟⲟⲥ ϫⲉⲡϫⲟⲉⲓⲥ
ⲛⲧⲁⲛⲣⲛⲁⲓ ⲛⲁⲕ ⲛⲁϣ ⲛⲟⲩⲟⲉⲓϣ · ϥⲛⲁϫⲟⲟⲥ ⲛⲁⲩ ϫⲉϩⲁⲙⲏⲛ ϯϫⲱ ⲙⲙⲟⲥ ⲛⲏⲧⲛ ϫⲉⲉⲡϩⲟⲥⲟⲛ ⲁⲧⲉⲧⲛⲁⲁⲥ
ⲛⲟⲩⲁ ⲛⲉⲓⲕⲟⲩⲓ ⲉⲧⲥⲟⲃⲕ · ⲁⲛⲟⲕ ⲡⲉⲛⲧⲁⲧⲉⲧⲛⲁⲁⲥ ⲛⲁⲓ · ⲡⲟⲩⲣⲟⲧ ⲅⲁⲣ ⲉϩⲟⲩⲛ ⲉⲛⲉⲧⲟⲩⲁⲁⲃ
ⲟⲩⲙⲛⲧⲉⲩⲥⲉⲃⲏⲥ ⲧⲉ ⲉϩⲟⲩⲛ ⲉⲡⲉⲭⲣⲓⲥⲧⲟⲥ · ⲁⲩⲱ ⲡⲉⲓⲣⲟⲟⲩⲧ ⲉϩⲟⲩⲛ ⲉⲛⲁⲡⲉⲭⲣⲓⲥⲧⲟⲥ · ϣⲁⲩϩⲉ ⲉⲣⲟϥ
ⲛϩⲩⲡⲉⲣⲉⲧⲏⲥ ⲙⲡⲉⲭⲣⲓⲥⲧⲟⲥ · ⲟⲩ ⲙⲟⲛⲟⲛ ϫⲉⲟⲩⲛⲧϥ ⲟⲩⲛⲟϭ ⲙⲙⲁⲩ · ⲁⲗⲗⲁ ⲉϣϫⲉ ⲟⲩⲕⲟⲩⲓ ⲟⲛ ⲡⲉ
ⲡⲉⲧⲉⲩⲛⲧⲁϥϥ · ⲡⲁⲓ ⲛϥⲧⲁⲗⲟϥ ⲉϩⲣⲁⲓ · ⲁⲩⲱ ⲉϥϣⲁⲛⲧⲥⲟ ⲛⲟⲩⲙⲁⲑⲏⲧⲏⲥ ⲛⲟⲩϫⲱ ⲙⲙⲟⲟⲩ ⲛⲱⲣϣ ⲙⲙⲁⲧⲉ
ⲉⲡⲣⲁⲛ ⲛⲟⲩⲙⲁⲑⲏⲧⲏⲥ ϩⲁⲙⲏⲛ ϯϫⲱ ⲙⲙⲟⲥ ⲛⲏⲧⲛ ϫⲉⲛⲛⲉϥⲥⲱⲣⲙ ⲛϭⲓⲡⲉϥⲃⲉⲕⲉ · ϥϯ ⲛⲁⲕ ⲱ ⲡⲣⲙⲙⲁⲟ
ⲛⲟⲩⲡⲣⲟⲫⲁⲥⲓⲥ ⲙⲙⲛⲧⲣⲙϩⲉ ⲙⲙⲉ · ⲉⲃⲟⲗ ⲅⲁⲣ ϩⲓⲧⲛⲛⲁⲓ ⲉⲩⲛⲁϩⲉ ⲉⲣⲟⲕ ⲛϣⲃⲣⲣϩⲱⲃ ⲙⲡⲛⲟⲩⲧⲉ ⲉⲕⲥⲁⲛϣ
ⲛⲙⲙⲁⲧⲟⲓ ⲙⲡⲉⲭⲣⲓⲥⲧⲟⲥ : ⲁⲩⲱ ⲉⲕⲥⲁⲛϣ ⲙⲙⲟⲟⲩ ⲉϩⲛⲁⲕ ⲉⲩⲁⲛⲁⲅⲕⲁⲍⲉ ⲙⲙⲟⲕ ⲁⲛ · ⲡⲣⲣⲟ ⲇⲉ ⲛⲧⲡⲉ
ⲙⲉϥⲁⲛⲁⲅⲕⲁⲍⲉ ⲟⲩⲇⲉ ⲙⲉϥϣⲉⲧⲧⲉⲗⲟⲥ · ⲁⲗⲗⲁ ϣⲁϥϣⲱⲡ ⲉⲣⲟϥ ⲛⲛⲣⲉϥϯ ⲉⲧⲣⲟⲟⲩⲧ ϫⲉⲕⲁⲥ ⲉⲩϯ ⲉⲩⲉϫⲓ ·
ⲁⲩⲱ ⲉⲩⲧⲓⲙⲁ ϫⲉⲕⲁⲥ ⲉⲩⲉⲧⲓⲙⲁ ⲙⲙⲟⲟⲩ · ⲁⲩⲱ ⲉⲩⲕⲟⲓⲛⲱⲛⲉⲓ ⲙⲛⲛϩⲏⲕⲉ ϩⲛⲛⲉ ⲡⲣⲟⲥⲟⲩⲟⲉⲓϣ
ϫⲉⲉⲩⲉⲧⲁϩⲙⲟⲩ ⲉϩⲟⲩⲛ ⲉⲧⲕⲟⲓⲛⲱⲛⲓⲁ ⲛⲛϣⲁⲉⲛⲉϩ · ⲛⲁⲓ ⲙⲁⲣⲛⲣⲡⲉⲩⲙⲉⲉⲩⲉ ⲛϣⲁⲉⲛⲉϩ · ⲛⲟⲩⲟⲉⲓϣ ⲛⲓⲙ
· ⲁⲩⲱ ⲙⲁⲣⲟⲩϣⲱⲡⲉ ⲙⲡⲉⲙⲧⲟ ⲉⲃⲟⲗ ⲛⲛⲉⲛⲃⲁⲗ · ⲛⲥⲉϣⲱⲡⲉ ϩⲛⲧⲉⲛⲯⲩⲭⲏ ϫⲉⲕⲁⲥ ⲉⲛϣⲁⲛϩⲉ ⲉⲡⲉⲟⲩⲟⲉⲓϣ
· ⲛⲛⲉⲛⲕⲁⲁϥ ⲛⲥⲱⲛ · ⲟⲩⲇⲉ ⲛⲧⲛⲧⲙⲟⲃϣ ⲛⲡⲉⲧϣⲟⲟⲡ · ⲧⲉⲛⲟⲩ ⲛⲧⲛϭⲱϣⲧ ⲉⲃⲟⲗ ϩⲏⲧϥ ⲙⲡⲉⲧⲛⲏⲩ
ⲙⲏⲡⲟⲧⲉ ϩⲙⲡⲧⲣⲉⲛϭⲱϣⲧ ⲉⲃⲟⲗ · ⲁⲩⲱ ⲉⲛⲛⲟⲩϫⲉ ⲙⲡϩⲱⲃ ⲉⲡⲁϩⲟⲩ · ⲛⲥⲧⲁϩⲟⲛ ⲛϭⲓⲧⲉⲛϩⲁⲏ ·
ⲉⲣⲉⲡϫⲟⲉⲓⲥ ⲇⲉ ⲧⲁⲁⲥ ⲛⲁⲛ ⲉⲧⲣⲉⲩϩⲉ ⲉⲣⲟⲛ ⲉⲛⲣⲟⲉⲓⲥ · ⲁⲩⲱ ⲉⲛϯⲕⲁⲣⲡⲟⲥ ⲉⲛⲉⲓⲣⲉ ⲙⲡⲙⲉⲉⲩⲉ
ⲛⲛⲉϥⲉⲛⲧⲟⲗⲏ · ⲉⲛⲥⲃⲧⲱⲧ ⲉⲧⲉϥⲁⲛⲁⲡⲁⲩⲥⲓⲥ ⲉⲧϩⲁⲉⲟⲟⲩ · ⲁⲩⲱ ⲉⲙⲛⲗⲁⲁⲩ ϯϫⲣⲟⲡ ⲛⲁⲛ : ϩⲓⲧⲛⲓⲏⲥⲟⲩⲥ
ⲡⲉⲭⲣⲓⲥⲧⲟⲥ ⲡⲉⲛϫⲟⲉⲓⲥ ⲡⲁⲓ ⲉⲃⲟⲗ ϩⲓⲧⲟⲟⲧϥ ⲡⲉⲟⲟⲩ ⲙⲡⲉⲓⲱⲧ ⲛⲙⲙⲁϥ ⲙⲛⲡⲉⲡⲛⲉⲩⲙⲁ ⲉⲧⲟⲩⲁⲁⲃ ·
ϣⲁⲛⲁⲓⲱⲛ ⲧⲏⲣⲟⲩ ⲛⲁⲓⲱⲛ ϩⲁⲙⲏⲛ · — ◈ — ◈ — ◈ — ◈ — ◈ ⲁⲑⲁⲛⲁⲥⲓⲟⲥ ⲁⲣⲭⲏⲉⲡⲓⲥⲕⲟⲡⲟⲩ · — ◈ —
◈ — ◈ — ◈ — ◈ 

ⲁⲥϣⲱⲡⲉ ⲇⲉ ⲛⲧⲉⲣⲉⲛⲉⲕⲣⲓⲧⲏⲥ ϩⲙⲟⲟⲥ ⲉϯϩⲁⲡ ⲁⲩϩⲉⲃⲱⲱⲛ ϣⲱⲡⲉ ϩⲙⲡⲕⲁϩ ⲁⲩⲱ ⲁϥⲃⲱⲕ ⲛϭⲓⲟⲩⲣⲱⲙⲉ
ⲉⲟⲩⲉⲃⲟⲗ ⲡⲉ ϩⲛⲃⲏⲑⲗⲉⲉⲙ ⲙⲡⲕⲁϩ ⲛⲓⲟⲩⲇⲁ ⲉⲧⲣⲉϥϭⲟⲓⲗⲉ ⲉⲧⲥⲱϣⲉ ⲙⲙⲱⲁⲃ ⲛⲧⲟϥ ⲙⲛⲧⲉϥⲥϩⲓⲙⲉ
ⲙⲛⲡⲉϥϣⲏⲣⲉ ⲥⲛⲁⲩ ⲁⲩⲱ ⲡⲣⲁⲛ ⲙⲡⲣⲱⲙⲉ ⲡⲉ ⲁⲃⲓⲙⲉⲗⲉⲭ ⲁⲩⲱ ⲡⲣⲁⲛ ⲛⲧⲉϥⲥϩⲓⲙⲉ ⲧⲉ ⲛⲟⲉⲙⲓⲛ ⲡⲣⲁⲛ ⲇⲉ
ⲙⲡⲉϥϣⲏⲣⲉ ⲥⲛⲁⲩ ⲡⲉ ⲙⲁⲁⲗⲱⲛ ⲙⲛⲭⲉⲗⲁⲓⲱⲛ ϩⲉⲛⲉⲫⲣⲁⲑⲁⲓⲟⲥ ⲉⲃⲟⲗ ϩⲛⲃⲏⲑⲗⲉⲉⲙ ⲙⲡⲕⲁϩ ⲛⲓⲟⲩⲇⲁ ⲁⲩⲱ
ⲁⲩⲉⲓ ⲉϩⲣⲁⲓ ⲉⲧⲥⲱϣⲉ ⲙⲙⲱⲁⲃ ⲁⲩϭⲱ ⲙⲡⲙⲁ ⲉⲧⲙⲙⲁⲩ ⲁⲩⲱ ⲁϥⲙⲟⲩ ⲛϭⲓⲁⲃⲓⲙⲉⲗⲉⲭ ⲡϩⲁⲓ ⲛⲛⲟⲉⲙⲓⲛ
ⲁⲥϣⲱϫⲡ ⲇⲉ ⲛⲧⲟⲥ ⲙⲛⲡⲉⲥϣⲏⲣⲉ ⲥⲛⲁⲩ ⲁⲩⲱ ⲁⲩϫⲓ ⲛⲁⲩ ⲛϩⲉⲛϩⲓⲟⲙⲉ ⲉⲃⲟⲗ ϩⲙⲡⲕⲁϩ ⲙⲙⲱⲁⲃ ⲉⲡⲣⲁⲛ
ⲛⲧⲟⲩⲓ ⲙⲙⲟⲟⲩ ⲡⲉ ⲟⲣⲫⲁ ⲁⲩⲱ ⲡⲣⲁⲛ ⲛⲧⲙⲉϩⲥⲛⲧⲉ ⲧⲉ ϩⲣⲟⲩⲑ ⲁⲩⲟⲩⲱϩ ϩⲙⲡⲙⲁ ⲉⲧⲙⲙⲁⲩ ⲛⲁⲙⲏⲧⲉ
ⲛⲣⲟⲙⲡⲉ ⲁⲩⲱ ⲁⲩⲙⲟⲩ ⲙⲡⲉⲥⲛⲁⲩ ⲙⲁⲁⲗⲱⲛ ⲙⲛⲭⲉⲗⲁⲓⲱⲛ ⲧⲉⲥϩⲓⲙⲉ ⲇⲉ ⲁⲥⲣⲭⲏⲣⲁ ⲉⲁⲥⲣⲁⲧϩⲁⲓ ⲁⲩⲱ
ⲁⲥⲣⲁⲧϣⲏⲣⲉ ⲁⲥⲧⲱⲟⲩⲛ ⲇⲉ ⲛⲧⲟⲥ ⲙⲛⲧⲉⲥϣⲉⲗⲉⲉⲧ ⲥⲛⲧⲉ ⲁⲩⲕⲧⲟⲟⲩ ⲉⲃⲟⲗ ϩⲛⲧⲥⲱϣⲉ ⲙⲙⲱⲁⲃ ⲉⲃⲟⲗ
ϫⲉⲁⲩⲥⲱⲧⲙ ϩⲛⲧⲥⲱϣⲉ ⲙⲙⲱⲁⲃ ϫⲉⲁⲡϫⲟⲉⲓⲥ ϭⲙⲡϣⲓⲛⲉ ⲙⲡⲉϥⲗⲁⲟⲥ ⲉⲧⲣⲉϥϯⲟⲉⲓⲕ ⲛⲁⲩ ⲁⲩⲱ ⲁⲥⲉⲓ ⲉⲃⲟⲗ
ϩⲙⲡⲙⲁ ⲉⲧⲥ ⲛϩⲏⲧϥ ⲛⲧⲟⲥ ⲙⲛⲧⲉⲥϣⲉⲗⲉⲉⲧ ⲥⲛⲧⲉ ⲛⲙⲙⲁⲥ ⲁⲩⲙⲟⲟϣⲉ ϩⲛⲧⲉϩⲓⲏ ⲉⲧⲣⲉⲩⲕⲧⲟⲟⲩ ⲉϩⲣⲁⲓ
ⲉⲡⲕⲁϩ ⲛⲓⲟⲩⲇⲁ ⲛⲟⲉⲙⲓⲛ ⲇⲉ ⲡⲉϫⲁⲥ ⲛⲧⲉⲥϣⲉⲗⲉⲉⲧ ⲥⲛⲧⲉ ϫⲉⲃⲱⲕ ⲛⲧⲉⲧⲛⲕⲧⲉⲧⲏⲩⲧⲛ ⲛϭⲓⲧⲟⲩⲓ ⲧⲟⲩⲓ
ⲙⲙⲱⲧⲛ ⲉⲡⲏⲓ ⲛⲧⲉⲥⲙⲁⲁⲩ ⲁⲩⲱ ⲉⲣⲉⲡϫⲟⲉⲓⲥ ⲉⲓⲣⲉ ⲛⲟⲩⲛⲁ ⲛⲙⲙⲏⲧⲛ ⲕⲁⲧⲁⲧϩⲉ ⲉⲛⲧⲁⲧⲉⲧⲛⲉⲓⲣⲉ
ⲙⲛⲛⲉⲛⲧⲁⲩⲙⲟⲩ ⲁⲩⲱ ⲛⲙⲙⲁⲓ ϩⲱ ⲉⲣⲉⲡϫⲟⲉⲓⲥ ⲧⲱⲱⲃⲉ ⲛⲏⲧⲛ ⲛⲧⲉⲧⲟⲩⲓ ⲧⲟⲩⲓ ⲙⲙⲱⲧⲛ ϭⲓⲛⲉ
ⲛⲟⲩⲁⲛⲁⲡⲁⲩⲥⲓⲥ ϩⲙⲡⲏⲓ ⲙⲡⲉⲥϩⲁⲓ ⲁⲩⲱ ⲁⲥϯⲡⲓ ⲉⲣⲱⲟⲩ ⲁⲩϥⲓϩⲣⲁⲩ ⲇⲉ ⲉⲃⲟⲗ ⲁⲩⲣⲓⲙⲉ ⲉⲩϫⲱ ⲙⲙⲟⲥ
ϫⲉⲉⲛⲛⲁⲕⲧⲟⲛ ⲛⲙⲙⲉ ⲉⲣⲁⲧϥ ⲙⲡⲟⲩⲗⲁⲟⲥ ⲡⲉϫⲉⲛⲟⲉⲙⲓⲛ ⲛⲁⲩ ϫⲉⲕⲧⲉⲧⲏⲩⲧⲛ ⲛⲁϣⲉⲉⲣⲉ ⲛⲧⲉⲧⲛⲃⲱⲕ ⲁⲩⲱ
ⲉⲧⲉⲧⲛⲛⲁⲉⲓ ⲛⲙⲙⲁⲓ ⲉⲧⲃⲉⲟⲩ ⲛϩⲱⲃ ⲙⲏ ⲟⲩⲛϣⲏⲣⲉ ϭⲉ ϣⲟⲟⲡ ⲛϩⲏⲧ ϫⲉⲉⲩⲉⲣϩⲁⲓ ⲛⲏⲧⲛ ⲕⲧⲉⲧⲏⲩⲧⲛ
ⲛⲁϣⲉⲉⲣⲉ ⲛⲧⲉⲧⲛⲃⲱⲕ ϫⲉⲁⲓⲣϩⲗⲗⲱ ⲉⲧⲙϭⲙϭⲟⲙ ⲉϩⲙⲟⲟⲥ ⲙⲛⲕⲉϩⲁⲓ ϫⲉⲁⲓϫⲟⲟⲥ ϫⲉⲙⲏ ⲟⲩⲛϭⲟⲙ ϭⲉ ϣⲟⲟⲡ
ⲛⲁⲓ ⲉⲧⲣⲁϣⲱⲡⲉ ⲙⲛⲕⲉϩⲁⲓ ⲛⲧⲁϫⲡⲉϣⲏⲣⲉ ⲙⲏ ⲉⲧⲉⲧⲛⲛⲁϭⲱ ⲉⲧⲉⲧⲛϭⲱϣⲧ ϩⲏⲧⲟⲩ ϣⲁⲛⲧⲟⲩⲣⲛⲟϭ ⲏ
ⲉⲧⲉⲧⲛⲛⲁϩⲙⲟⲟⲥ ⲉⲧⲃⲏⲏⲧⲟⲩ ⲉⲧⲙϫⲓⲕⲉϩⲁⲓ ⲙⲡⲱⲣ ⲛⲁϣⲉⲉⲣⲉ ⲙⲡⲣϭⲱ ϩⲓⲛⲁⲓ ϫⲉⲁⲓⲟⲩⲱⲗⲥ ⲛϩⲏⲧ
ⲉⲧⲃⲉⲧⲏⲩⲧⲛ ϫⲉⲧϭⲓϫ ⲙⲡϫⲟⲉⲓⲥ ⲁⲥⲉⲓ ⲉⲃⲟⲗ ⲉϫⲱⲓ ⲁⲩϥⲓϩⲣⲁⲩ ⲇⲉ ⲉⲃⲟⲗ ⲁⲩⲣⲓⲙⲉ ⲁⲩⲱ ⲟⲣⲫⲁ
ⲁⲥⲁⲥⲡⲁⲍⲉ ⲛⲧⲉⲥϣⲱⲙⲉ ⲁⲥⲕⲧⲟⲥ ⲉϩⲣⲁⲓ ⲉⲡⲉⲥⲗⲁⲟⲥ ϩⲣⲟⲩⲑ ⲇⲉ ⲁⲥⲟⲩⲁϩⲥ ⲛⲥⲁⲧⲉⲥϣⲱⲙⲉ ⲁⲩⲱ ⲛⲟⲉⲙⲓⲛ
ⲡⲉϫⲁⲥ ⲛϩⲣⲟⲩⲑ ϫⲉⲉⲓⲥϩⲏⲏⲧⲉ ⲧⲟⲩϣⲃⲣϣⲉⲗⲉⲉⲧ ⲁⲥⲕⲧⲟⲥ ⲉⲣⲁⲧϥ ⲙⲡⲉⲥⲗⲁⲟⲥ ⲁⲩⲱ ⲉⲣⲁⲧⲟⲩ ⲛⲛⲉⲥⲛⲟⲩⲧⲉ
ⲛⲧⲟ ϩⲱⲱⲧⲉ ⲧⲁϣⲉⲉⲣⲉ ⲕⲧⲟ ⲉⲣⲁⲧⲥ ⲛⲧⲟⲩϣⲃⲉⲉⲣⲉ ϩⲣⲟⲩⲑ ⲇⲉ ⲡⲉϫⲁⲥ ⲛⲁⲥ ϫⲉⲛⲛⲉⲡⲁⲓ ⲧⲁϩⲟⲓ
ⲉⲧⲣⲁⲕⲁⲁⲧⲉ ⲛⲥⲱⲓ ⲛⲧⲁⲃⲱⲕ ⲛⲧⲁⲗⲟ ϩⲁⲣⲟ ϫⲉⲛⲧⲟ ⲡⲙⲁ ⲉⲧⲉⲣⲁⲃⲱⲕ ⲣⲟϥ ϯⲛⲏⲩ ⲛⲙⲙⲉ ⲁⲩⲱ ⲡⲙⲁ
ⲉⲧⲉⲣⲁⲟⲩⲱϩ ⲛϩⲏⲧϥ ϯⲛⲁϭⲱ ⲛϩⲏⲧϥ ⲛⲙⲙⲉ ⲡⲟⲩⲗⲁⲟⲥ ⲡⲉ ⲡⲁⲗⲁⲟⲥ ⲁⲩⲱ ⲡⲟⲩⲛⲟⲩⲧⲉ ⲡⲉ ⲡⲁⲛⲟⲩⲧⲉ ⲁⲩⲱ
ⲡⲙⲁ ⲉⲧⲉⲣⲁⲙⲟⲩ ⲛϩⲏⲧϥ ⲉⲓⲛⲁⲙⲟⲩ ϩⲱ ⲛϩⲏⲧϥ ⲛⲥⲉⲧⲟⲙⲥⲧ ⲙⲡⲙⲁ ⲉⲧⲙⲙⲁⲩ ⲛⲁⲓ ⲉⲣⲉⲡϫⲟⲉⲓⲥ ⲁⲁⲩ ⲛⲁⲓ
ⲁⲩⲱ ⲛⲁⲓ ⲉϥⲉⲟⲩⲁϩⲟⲩ ⲉϫⲱⲓ ϫⲉⲡⲙⲟⲩ ⲡⲉⲧⲛⲁⲡⲟⲣϫⲛ ⲉⲛⲉⲛⲉⲣⲏⲩ ⲛⲧⲉⲣⲉⲛⲟⲉⲙⲓⲛ ⲇⲉ ⲛⲁⲩ ϫⲉⲁⲥⲧⲁϫⲣⲟⲥ
ⲉⲙⲟⲟϣⲉ ⲛⲙⲙⲁⲥ ⲁⲥⲗⲟ ⲉⲥϣⲁϫⲉ ⲛⲙⲙⲁⲥ ⲉⲡⲉⲓϩⲱⲃ ⲁⲩⲙⲟⲟϣⲉ ⲇⲉ ⲛⲧⲥⲛⲧⲉ ϣⲁⲛⲧⲟⲩⲉⲓ ⲉϩⲣⲁⲓ ⲉⲃⲏⲑⲗⲉⲉⲙ
ⲁⲥϣⲱⲡⲉ ⲇⲉ ⲛⲧⲉⲣⲟⲩⲉⲓ ⲉϩⲟⲩⲛ ⲉⲃⲏⲑⲗⲉⲉⲙ ⲁⲩⲱ ⲧⲡⲟⲗⲓⲥ ⲧⲏⲣⲥ ⲁⲡⲥⲟⲉⲓⲧ ⲥⲱⲣ ⲉⲃⲟⲗ ⲛϩⲏⲧⲥ ⲉⲧⲃⲏⲏⲧⲥ
ⲉⲩϫⲱ ⲙⲙⲟⲥ ϫⲉⲧⲁⲓ ⲧⲉ ⲛⲟⲉⲙⲓⲛ ⲁⲩⲱ ⲡⲉϫⲁⲥ ⲛⲁⲩ ϫⲉⲙⲡⲣⲙⲟⲩⲧⲉ ⲉⲣⲟⲓ ϫⲉⲛⲟⲉⲙⲓⲛ ⲙⲟⲩⲧⲉ ⲉⲣⲟⲓ
ϫⲉⲧⲉⲧⲥⲁϣⲉ ⲏ ⲧⲉⲛⲧⲁⲥⲥⲓϣⲉ ϫⲉⲁⲡϩⲓⲕⲁⲛⲟⲥ ⲙⲡⲇⲩⲛⲁⲧⲟⲥ ⲁϥϯⲥⲓϣⲉ ⲛⲁⲓ ⲉⲙⲁⲧⲉ ⲁⲛⲟⲕ ⲁⲓⲃⲱⲕ ⲉⲓⲙⲉϩ
ⲡϫⲟⲉⲓⲥ ⲇⲉ ⲁϥⲕⲧⲟⲓ ⲉⲓϣⲟⲩⲉⲓⲧ ⲁⲩⲱ ⲉⲧⲃⲉⲟⲩ ⲉⲧⲉⲧⲛⲁⲙⲟⲩⲧⲉ ⲉⲣⲟⲓ ϫⲉⲛⲟⲉⲙⲓⲛ ⲁⲩⲱ ⲡϫⲟⲉⲓⲥ
ⲁϥⲑⲃⲃⲓⲟⲓ ⲁⲩⲱ ⲡϩⲓⲕⲁⲛⲟⲥ ⲁϥⲑⲙⲕⲟⲓ ⲁⲩⲱ ⲁⲥⲕⲧⲟⲥ ⲛϭⲓⲛⲟⲉⲙⲓⲛ ⲁⲩⲱ ϩⲣⲟⲩⲑ ⲧⲙⲱⲁⲃⲓⲧⲏⲥ ⲧⲉⲥϣⲉⲗⲉⲉⲧ
ⲉⲁⲥⲕⲧⲟⲥ ⲉⲃⲟⲗ ϩⲛⲧⲥⲱϣⲉ ⲙⲙⲱⲁⲃ ⲛⲁⲓ ⲇⲉ ⲁⲩⲉⲓ ⲉϩⲣⲁⲓ ⲉⲃⲏⲑⲗⲉⲉⲙ ϩⲛⲧⲁⲣⲭⲏ ⲙⲡⲱϩⲥ ⲛⲉⲓⲱⲧ 

ⲁⲩⲱ ⲛⲟⲉⲙⲓⲛ ⲛⲉϥϣⲟⲟⲡ ⲛⲁⲥ ⲛϭⲓⲟⲩⲣⲙⲛⲥⲟⲟⲩⲛ ⲛⲧⲉⲡⲉⲥϩⲁⲓ ⲡⲣⲱⲙⲉ ⲇⲉ ⲉⲧⲙⲙⲁⲩ ⲛⲉⲩⲇⲩⲛⲁⲧⲟⲥ ⲡⲉ
ϩⲛⲧⲉϥϭⲟⲙ ⲉⲟⲩⲉⲃⲟⲗ ⲡⲉ ϩⲛⲧⲥⲩⲅⲅⲉⲛⲉⲓⲁ ⲛⲁⲃⲓⲙⲉⲗⲉⲭ ⲉⲡⲉϥⲣⲁⲛ ⲡⲉ ⲃⲟⲉⲥ ⲡⲉϫⲉϩⲣⲟⲩⲑ ⲇⲉ
ⲧⲙⲱⲁⲃⲓⲧⲏⲥ ⲛⲛⲟⲉⲙⲓⲛ ϫⲉⲧⲁⲃⲱⲕ ⲉⲃⲟⲗ ⲉⲧⲥⲱϣⲉ ⲧⲁⲥⲣⲓⲧ ϩⲛⲛϩⲙⲥ ϩⲁⲣⲁⲧϥ ⲙⲡⲉⲧⲓⲛⲁϭⲛⲭⲁⲣⲓⲥ
ⲛⲛⲁϩⲣⲁϥ ⲡⲉϫⲉⲛⲟⲉⲙⲓⲛ ⲛⲁⲥ ϫⲉⲃⲱⲕ ⲧⲁϣⲉⲉⲣⲉ ⲁⲥⲃⲱⲕ ⲇⲉ ⲁⲥⲥⲣⲓⲧ ϩⲛⲧⲥⲱϣⲉ ϩⲓⲡⲁϩⲟⲩ ⲛⲛϫⲁⲓⲟϩⲥ
ⲁⲩⲱ ⲁⲥⲁⲡⲁⲛⲧⲁ ⲉⲧⲙⲉⲣⲓⲥ ⲛⲧⲥⲱϣⲉ ⲛⲃⲟⲉⲥ ⲡⲉⲉⲃⲟⲗ ϩⲛⲧⲥⲩⲅⲅⲉⲛⲉⲓⲁ ⲛⲁⲃⲓⲙⲉⲗⲉⲭ ⲁⲩⲱ ⲉⲓⲥ ⲃⲟⲉⲥ
ⲁϥⲉⲓ ⲉⲃⲟⲗ ϩⲛⲃⲏⲑⲗⲉⲉⲙ ⲡⲉϫⲁϥ ⲛⲛⲉϥϫⲁⲓⲟϩⲥ ϫⲉⲡϫⲟⲉⲓⲥ ⲉϥⲉϣⲱⲡⲉ ⲛⲙⲙⲏⲧⲛ ⲛⲧⲟⲟⲩ ϩⲱⲟⲩ ⲡⲉϫⲁⲩ
ⲛⲁϥ ϫⲉⲉⲣⲉⲡϫⲟⲉⲓⲥ ⲥⲙⲟⲩ ⲉⲣⲟⲕ ⲁⲩⲱ ⲃⲟⲉⲥ ⲡⲉϫⲁϥ ⲙⲡϩⲙϩⲁⲗ ⲡⲉⲧϩⲓϫⲛⲛⲉⲧⲱϩⲥ ϫⲉⲧⲁⲛⲓⲙ ⲧⲉ
ⲧⲉⲓϣⲉⲉⲣⲉ ϣⲏⲙ ⲡϩⲙϩⲁⲗ ⲇⲉ ⲉⲧϩⲓϫⲛⲛⲉⲧⲱϩⲥ ⲁϥⲟⲩⲱϣⲃ ⲉϥϫⲱ ⲙⲙⲟⲥ ⲛⲁϥ ϫⲉⲧⲁⲓ ⲧⲉ ϣⲉⲉⲣⲉ ϣⲏⲙ
ⲙⲙⲱⲁⲃⲓⲧⲏⲥ ⲧⲉⲛⲧⲁⲥⲕⲧⲟⲥ ⲙⲛⲛⲟⲉⲙⲓⲛ ⲉⲃⲟⲗ ϩⲛⲧⲥⲱϣⲉ ⲙⲙⲱⲁⲃ ⲉⲁⲥϫⲟⲟⲥ ϫⲉϯⲛⲁⲃⲱⲕ ⲧⲁⲥⲣⲓⲧ ⲛⲧⲁⲕⲱⲧϥ
ϩⲛⲛϩⲙⲥ ϩⲓⲡⲁϩⲟⲩ ⲛⲛϫⲁⲓⲟϩⲥ ⲛⲧⲉⲣⲉⲥⲉⲓ ⲇⲉ ⲙⲡⲥⲗⲟ ⲉⲥⲁϩⲉⲣⲁⲧⲥ ϫⲓⲛϩⲧⲟⲟⲩⲉ ϣⲁⲡⲛⲁⲩ ⲛⲣⲟⲩϩⲉ
ⲉⲙⲡⲥⲙⲧⲟⲛ ⲙⲙⲟⲥ ⲗⲁⲁⲩ ϩⲛⲧⲥⲱϣⲉ ⲁⲩⲱ ⲃⲟⲉⲥ ⲡⲉϫⲁϥ ⲛϩⲣⲟⲩⲑ ϫⲉⲙⲡⲉⲥⲱⲧⲙ ⲧⲁϣⲉⲉⲣⲉ ϫⲉⲙⲡⲣⲃⲱⲕ
ⲉϩⲣⲁⲓ ⲉⲕⲉⲉⲓⲱϩⲉ ⲛϣⲙⲙⲟ ⲉⲥⲣⲓⲧ ⲛϩⲏⲧϥ ⲛⲧⲟ ϭⲉ ⲙⲡⲣⲣⲡⲃⲟⲗ ⲙⲡⲉⲓⲙⲁ ⲁⲗⲗⲁ ⲧⲟϭⲉ ⲉⲛⲁⲕⲉϣⲉⲉⲣⲉ ϣⲏⲙ
ⲁⲩⲱ ⲛⲟⲩⲃⲁⲗ ⲙⲁⲣⲟⲩϭⲱϣⲧ ⲉⲡⲙⲁ ⲉⲧⲟⲩⲛⲁⲱϩⲥ ⲛϩⲏⲧϥ ⲛⲧⲉⲃⲱⲕ ⲛⲧⲉⲟⲩⲁϩⲉ ⲛⲥⲱⲟⲩ ⲉⲓⲥϩⲏⲏⲧⲉ ⲁⲓϩⲱⲛ
ⲉⲧⲟⲟⲧⲟⲩ ⲛⲛϣⲏⲣⲉ ϣⲏⲙ ⲉⲧⲙⲧⲣⲉⲩϫⲱϩ ⲉⲣⲟ ⲁⲩⲱ ⲉⲣϣⲁⲛⲉⲓⲃⲉ ⲉⲣⲉⲃⲱⲕ ⲉⲡⲙⲁ ⲛⲛⲉⲥⲕⲉⲩⲏ ⲛⲧⲉⲥⲱ ϩⲙⲡⲙⲁ
ⲉⲧⲉⲣⲉⲛϣⲏⲣⲉ ϣⲏⲙ ⲛⲁⲙⲉϩⲙⲟⲟⲩ ⲉⲣⲟϥ ⲁⲩⲱ ⲁⲥⲡⲁϩⲧⲥ ⲉϫⲙⲡⲉⲥϩⲟ ⲉϫⲙⲡⲕⲁϩ ⲁⲥⲟⲩⲱϣⲧ ⲉⲥϫⲱ ⲙⲙⲟⲥ ⲛⲁϥ
ϫⲉⲉⲓⲥϩⲏⲏⲧⲉ ⲁⲓϭⲛⲭⲁⲣⲓⲥ ⲛⲛⲁϩⲣⲁⲕ ⲉⲧⲣⲉⲕⲥⲟⲩⲱⲛⲧ ⲁⲩⲱ ⲁⲛⲟⲕ ⲁⲛⲅ ⲟⲩϣⲙⲙⲱ ⲁϥⲟⲩⲱϣⲃ ⲛϭⲓⲃⲟⲉⲥ
ⲉϥϫⲱ ⲙⲙⲟⲥ ⲛⲁⲥ ϫⲉϩⲛⲟⲩⲧⲁⲩⲟ ⲁⲩⲧⲁⲟⲩⲟ ⲉⲣⲟⲓ ⲛⲛⲉϩⲃⲏⲩⲉ ⲉⲛⲧⲁⲁⲩ ⲙⲛⲧⲟⲩϣⲱⲙⲉ ⲙⲛⲛⲥⲁⲛⲧⲉⲡⲟⲩϩⲁⲓ
ⲙⲟⲩ ⲁⲩⲱ ⲛⲧϩⲉ ⲉⲛⲧⲁⲕⲱ ⲛⲥⲱ ⲙⲡⲟⲩⲉⲓⲱⲧ ⲙⲛⲧⲟⲩⲙⲁⲁⲩ ⲙⲛⲡⲕⲁϩ ⲉⲛⲧⲁⲩϫⲡⲟ ⲛϩⲏⲧϥ ⲁⲃⲱⲕ ⲉⲣⲁⲧϥ
ⲛⲟⲩⲗⲁⲟⲥ ⲉⲛⲧⲉⲥⲟⲟⲩⲛ ⲙⲙⲟϥ ⲁⲛ ⲛⲥⲁϥ ⲙⲛϣⲙⲧ ⲉⲡϩⲟⲟⲩ ⲛϩⲟⲟⲩ ⲉⲣⲉⲡϫⲟⲉⲓⲥ ⲧⲱⲱⲃⲉ ⲛⲉ ⲙⲡⲟⲩϩⲱⲃ ⲁⲩⲱ
ⲉⲣⲉⲡⲟⲩⲃⲉⲕⲉ ϣⲱⲡⲉ ⲉϥϫⲏⲕ ⲉⲃⲟⲗ ⲛⲧⲟⲟⲧϥ ⲙⲡϫⲟⲉⲓⲥ ⲡⲛⲟⲩⲧⲉ ⲙⲡⲓⲥⲣⲁⲏⲗ ⲡⲉⲛⲧⲁϯⲡⲟⲩⲟⲩⲟⲓ ⲉϩⲟⲩⲛ
ⲉⲣⲟϥ ⲉⲧⲣⲉⲛⲁϩⲧⲉ ϩⲁⲛⲉϥⲧⲛϩ ⲛⲧⲟⲥ ⲇⲉ ⲡⲉϫⲁⲥ ϫⲉⲡϫⲟⲉⲓⲥ ⲉⲓⲉϭⲛⲭⲁⲣⲓⲥ ⲛⲛⲁϩⲣⲁⲕ ϫⲉⲁⲕⲥⲗⲥⲱⲗⲧ ⲁⲩⲱ
ϫⲉⲁⲕϣⲁϫⲉ ⲉϩⲣⲁⲓ ⲉⲡϩⲏⲧ ⲛⲧⲉⲕϩⲙϩⲁⲗ ⲉⲓⲥϩⲏⲏⲧⲉ ⲁⲛⲟⲕ ϯⲛⲁϣⲱⲡⲉ ⲛⲁⲕ ⲛⲧϩⲉ ⲛⲟⲩⲉⲓ ⲛⲛⲉⲕϩⲙϩⲁⲗ
ⲡⲉϫⲉⲃⲟⲉⲥ ⲛⲁⲥ ϫⲉⲏⲇⲏ ⲁⲡⲛⲁⲩ ⲛⲟⲩⲱⲙ ϣⲱⲡⲉ ϯⲡⲟⲩⲟⲩⲟⲓ ⲉϩⲟⲩⲛ ⲉⲡⲉⲓⲙⲁ ⲛⲧⲉⲟⲩⲱⲙ ⲉⲃⲟⲗ ϩⲛⲛⲉⲛⲟⲉⲓⲕ
ⲁⲩⲱ ⲛⲧⲉⲥⲉⲡⲧⲟⲩⲗⲁⲕⲙ ϩⲙⲡϩⲙϫ ⲁⲩⲱ ϩⲣⲟⲩⲑ ⲁⲥϩⲙⲟⲟⲥ ⲉϩⲣⲁⲓ ⲛⲥⲁⲥⲡⲓⲣ ⲛⲛⲉⲧⲱϩⲥ ⲁⲃⲟⲉⲥ ⲧⲁⲙⲓⲟ ⲛⲁⲥ
ⲙⲡⲉⲧⲥⲛⲁⲟⲩⲟⲙϥ ⲁⲥⲟⲩⲱⲙ ⲁⲥⲥⲉⲓ ⲁⲥⲕⲱ ⲉⲡⲁϩⲟⲩ ⲙⲡⲥⲉⲉⲡⲉ ⲁⲩⲱ ⲁⲥⲧⲱⲟⲩⲛ ⲉⲧⲣⲉⲥⲥⲣⲓⲧ ⲃⲟⲉⲥ ⲇⲉ
ⲁϥϩⲱⲛ ⲉⲧⲟⲟⲧⲟⲩ ⲛⲛⲉϥϩⲙϩⲁⲗ ⲉϥϫⲱ ⲙⲙⲟⲥ ⲛⲁⲩ ϫⲉⲙⲁⲣⲉⲥⲕⲱⲧϥ ϩⲛⲧⲙⲏⲧⲉ ⲛⲛⲉⲕⲛⲁⲁⲩ ⲛⲧⲉⲧⲛⲧⲙϯϣⲓⲡⲉ
ⲛⲁⲥ ⲁⲩⲱ ϩⲛⲟⲩⲧⲱⲟⲩⲛ ⲉⲧⲉⲧⲛⲉⲧⲱⲟⲩⲛ ⲛⲁⲥ ⲁⲩⲱ ϩⲛⲟⲩϯ ⲉⲧⲉⲧⲛⲉϯ ⲛⲁⲥ ⲉⲃⲟⲗ ϩⲛⲛⲉⲧⲧⲁⲙⲓⲏⲩ ⲛⲥⲟⲩⲱⲙ
ⲁⲩⲱ ⲛⲥⲕⲱⲧϥ ⲟⲛ ⲛⲧⲉⲧⲛⲧⲙⲛⲟϣⲡⲥ ⲁⲩⲱ ⲁⲥϭⲱ ⲉⲥⲕⲱⲧϥ ϩⲛⲧⲥⲱϣⲉ ϣⲁⲡⲛⲁⲩ ⲛⲣⲟⲩϩⲉ ⲁⲩⲱ
ⲛⲉⲛⲧⲁⲥⲕⲟⲧϥⲟⲩ ⲁⲥⲟⲩⲉϣⲟⲩⲱϣⲟⲩ ⲁⲩⲣⲟⲩϣⲓ ⲛⲉⲓⲱⲧ ⲁⲥϥⲓⲧⲟⲩ ⲁⲥⲃⲱⲕ ⲉϩⲟⲩⲛ ⲉⲧⲡⲟⲗⲓⲥ ⲁⲩⲱ ⲧⲉⲥϣⲱⲙⲉ
ⲁⲥⲛⲁⲩ ⲉⲛⲉⲛⲧⲁⲥⲕⲟⲧϥⲟⲩ ⲁⲩⲱ ϩⲣⲟⲩⲑ ⲁⲥⲉⲓⲛⲉ ⲉⲃⲟⲗ ϩⲛⲛⲉⲛⲧⲁⲩⲥⲉⲉⲡⲉ ⲉⲣⲟⲥ ϩⲛⲛⲉⲛⲧⲁⲥⲥⲉⲓ ⲛϩⲏⲧⲟⲩ
ⲁⲥⲧⲁⲁⲩ ⲛⲁⲥ ⲁⲩⲱ ⲧⲉⲥϣⲱⲙⲉ ⲡⲉϫⲁⲥ ⲛⲁⲥ ϫⲉⲛⲧⲁⲕⲱⲧϥ ⲧⲱⲛ ⲙⲡϩⲟⲟⲩ ⲁⲩⲱ ⲛⲧⲁⲧⲁⲙⲓⲟⲟⲩ ⲧⲱⲛ ⲉϥⲉϣⲱⲡⲉ
ⲛϭⲓⲡⲉⲛⲧⲁϥⲥⲟⲩⲱⲛⲉ ⲉϥⲥⲙⲁⲙⲁⲁⲧ ⲁⲩⲱ ϩⲣⲟⲩⲑ ⲁⲥⲧⲁⲙⲉⲧⲉⲥϣⲱⲙⲉ ϫⲉⲛⲧⲁⲥⲧⲁⲙⲓⲟⲟⲩ ⲧⲱⲛ ⲁⲩⲱ ⲡⲉϫⲁⲥ
ⲛⲁⲥ ϫⲉⲡⲣⲁⲛ ⲙⲡⲣⲱⲙⲉ ⲉⲛⲧⲁϥⲉⲓⲣⲉ ⲛⲙⲙⲁⲓ ⲙⲡϩⲟⲟⲩ ⲡⲉ ⲃⲟⲉⲥ ⲡⲉϫⲉⲛⲟⲉⲙⲓⲛ ⲛⲧⲉⲥϣⲉⲗⲉⲉⲧ
ϫⲉϥⲥⲙⲁⲙⲁⲁⲧ ⲙⲡϫⲟⲉⲓⲥ ϫⲉⲙⲡϥⲕⲱ ⲛⲥⲱϥ ⲙⲡⲉϥⲛⲁ ⲙⲛⲛⲉⲧⲟⲛϩ ⲁⲩⲱ ⲙⲛⲛⲉⲧⲙⲟⲟⲩⲧ ⲁⲩⲱ ⲛⲟⲉⲙⲓⲛ ⲡⲉϫⲁⲥ
ⲛⲁⲥ ϫⲉⲡⲣⲱⲙⲉ ϥϩⲏⲛ ⲉⲣⲟⲛ ⲟⲩⲉⲃⲟⲗ ϩⲙⲡⲅⲉⲛⲟⲥ ⲡⲉ ⲉⲧⲛⲁϫⲓⲧⲛ ϩⲣⲟⲩⲑ ⲇⲉ ⲡⲉϫⲁⲥ ⲛⲧⲉⲥϣⲱⲙⲉ ϫⲉⲕⲁⲓ
ⲅⲁⲣ ⲁϥϫⲟⲟⲥ ⲛⲁⲓ ϫⲉⲧⲟϭⲉ ⲉⲛⲁϣⲉⲉⲣⲉ ϣⲏⲙ ϣⲁⲛⲧⲟⲩϫⲱⲕ ⲉⲃⲟⲗ ⲙⲡⲱϩⲥ ⲧⲏⲣϥ ⲉⲧϣⲟⲟⲡ ⲛⲁⲓ ⲁⲩⲱ
ⲛⲟⲉⲙⲓⲛ ⲡⲉϫⲁⲥ ⲛϩⲣⲟⲩⲑ ⲧⲉⲥϣⲉⲗⲉⲉⲧ ϫⲉⲟⲩⲁⲅⲁⲑⲟⲛ ⲛⲉ ⲡⲉ ⲧⲁϣⲉⲉⲣⲉ ϫⲉⲁⲙⲟⲟϣⲉ ⲙⲛⲛⲉϥϣⲉⲉⲣⲉ ϣⲏⲙ
ϫⲉⲛⲛⲉⲩⲧⲁϩⲟ ϩⲛⲕⲉⲥⲱϣⲉ ⲁⲩⲱ ϩⲣⲟⲩⲑ ⲁⲥⲧⲱϭⲉ ⲙⲙⲟⲥ ⲉⲛϣⲉⲉⲣⲉ ϣⲏⲙ ⲛⲃⲟⲉⲥ ⲉⲧⲣⲉⲥⲕⲱⲧϥ ⲛⲙⲙⲁⲩ
ϣⲁⲛⲧⲟⲩⲟⲩⲱ ⲙⲡⲱϩⲥ ⲛⲛⲉⲓⲱⲧ ⲙⲛⲛⲉⲥⲟⲩⲟ ⲁⲩⲱ ⲁⲥϩⲙⲟⲟⲥ ⲉϩⲣⲁⲓ ⲙⲛⲧⲉⲥϣⲱⲙⲉ 

ⲛⲟⲉⲙⲓⲛ ⲇⲉ ⲧⲉⲥϣⲱⲙⲉ ⲡⲉϫⲁⲥ ⲛⲁⲥ ϫⲉⲧⲁϣⲉⲉⲣⲉ ⲛⲛⲁⲕⲱⲧⲉ ⲛⲉ ⲛⲥⲁⲟⲩⲙⲁ ⲛⲙⲧⲟⲛ ϫⲉⲕⲁⲥ
ⲉⲣⲉⲡⲡⲉⲧⲛⲁⲛⲟⲩϥ ϣⲱⲡⲉ ⲙⲙⲟ ⲧⲉⲛⲟⲩ ϭⲉ ⲉⲓⲥⲃⲟⲉⲥ ⲡⲉⲛⲣⲙⲛⲥⲟⲟⲩⲛ ⲡⲉ ⲡⲁⲓ ⲉⲛⲧⲁϭⲱ ⲙⲛⲛⲉϥϣⲉⲉⲣⲉ ϣⲏⲙ
ⲉⲓⲥϩⲏⲏⲧⲉ ⲛⲧⲟϥ ⲉϥⲛⲁϣⲉϣⲡⲉϫⲛⲟⲟⲩ ⲛⲛⲉϥⲉⲓⲱⲧ ϩⲛⲧⲉⲓⲟⲩϣⲏ ⲛⲧⲟ ⲇⲉ ϫⲟⲕⲙⲉ ⲛⲧⲉⲧⲁϩⲥⲉ ⲛⲧⲉϯ
ⲛⲛⲟⲩϩⲟⲉⲓⲧⲉ ϩⲓⲱⲱⲧⲉ ⲛⲧⲉⲃⲱⲕ ⲉⲃⲟⲗ ⲉⲡⲉϫⲛⲟⲟⲩ ⲛⲧⲉⲧⲙⲟⲩⲟⲛϩⲉ ⲉⲡⲣⲱⲙⲉ ϣⲁⲛⲧϥⲟⲩⲱ ⲉϥⲟⲩⲱⲙ ⲁⲩⲱ
ⲉϥⲥⲱ ⲁⲩⲱ ⲉϥϣⲁⲛⲧⲁⲁϥ ⲉⲛⲕⲟⲧⲕ ⲉⲣⲉⲉⲓⲙⲉ ⲉⲡⲙⲁ ⲉⲧϥⲛⲁⲛⲕⲟⲧⲕ ⲛϩⲏⲧϥ ⲛⲧⲉⲃⲱⲕ ⲛⲧⲉϭⲱⲗⲡ ⲉⲃⲟⲗ
ϩⲁⲣⲁⲧϥ ⲛⲧⲉⲛⲕⲟⲧⲕ ⲁⲩⲱ ⲛⲧⲟϥ ϥⲛⲁⲧⲁⲙⲟ ⲉⲛⲉϩⲃⲏⲩⲉ ⲉⲧⲉⲣⲁⲁⲩ ϩⲣⲟⲩⲑ ⲇⲉ ⲡⲉϫⲁⲥ ⲛⲁⲥ ϫⲉϩⲱⲃ ⲛⲓⲙ
ⲉⲧⲉⲣⲁϫⲟⲟⲩ ⲉⲣⲟⲓ ϯⲛⲁⲁⲁⲩ ⲁⲩⲱ ⲁⲥⲃⲱⲕ ⲉϩⲣⲁⲓ ⲉⲧⲣϫⲛⲟⲟⲩ ⲁⲥⲉⲓⲣⲉ ⲕⲁⲧⲁϩⲱⲃ ⲛⲓⲙ ⲉⲛⲧⲁⲧⲉⲥϣⲱⲙⲉ
ϩⲱⲛ ⲙⲙⲟⲟⲩ ⲉⲧⲟⲟⲧⲥ ⲁⲩⲱ ⲃⲟⲉⲥ ⲁϥⲟⲩⲱⲙ ⲁⲩⲱ ⲁϥⲥⲱ ⲁⲡⲉϥϩⲏⲧ ⲟⲩⲛⲟϥ ⲁϥⲉⲓ ⲉⲧⲣⲉϥⲛⲕⲟⲧⲕ ϩⲛⲧⲙⲉⲣⲓⲥ
ⲉⲧϩⲟⲣϭ ⲛⲧⲟⲥ ⲇⲉ ϩⲣⲟⲩⲑ ⲁⲥⲉⲓ ⲛϩⲱⲡ ⲁⲥϭⲱⲗⲡ ϩⲁⲣⲁⲧϥ ⲉⲃⲟⲗ ⲁⲩⲱ ⲁⲥⲛⲕⲟⲧⲕ ⲁⲥϣⲱⲡⲉ ⲇⲉ ϩⲛⲧⲡⲁϣⲉ
ⲛⲧⲉⲩϣⲏ ⲡⲣⲱⲙⲉ ⲁϥⲛⲉϩⲥⲉ ⲉϩⲣⲁⲓ ⲁϥϣⲧⲟⲣⲧⲣ ⲁⲩⲱ ⲉⲓⲥⲟⲩⲥϩⲓⲙⲉ ⲉⲥⲛⲕⲟⲧⲕ ϩⲁⲣⲁⲧϥ ⲡⲉϫⲁϥ ⲇⲉ ⲛⲁⲥ
ϫⲉⲛⲧⲉⲛⲓⲙ ⲛⲧⲟ ⲛⲧⲟⲥ ⲇⲉ ⲡⲉϫⲁⲥ ϫⲉⲁⲛⲟⲕ ⲧⲉ ϩⲣⲟⲩⲑ ⲧⲉⲕϩⲙϩⲁⲗ ⲁⲩⲱ ⲡⲧⲟⲡ ⲙⲡⲉⲕϩⲟⲓⲧⲉ ⲉⲕⲉⲛⲟϫϥ
ⲉϫⲛⲧⲉⲕϩⲙϩⲁⲗ ϫⲉⲛⲧⲟⲕ ⲡⲉⲧϩⲏⲛ ⲉϩⲟⲩⲛ ϩⲙⲡⲅⲉⲛⲟⲥ ⲁⲩⲱ ⲃⲟⲉⲥ ⲡⲉϫⲁϥ ⲛⲁⲥ ϫⲉⲧⲉⲥⲙⲁⲙⲁⲁⲧ ⲛⲧⲟ
ⲛⲧⲟⲟⲧϥ ⲙⲡϫⲟⲉⲓⲥ ⲧⲁϣⲉⲉⲣⲉ ϫⲉⲁⲧⲁϣⲉⲡⲟⲩⲛⲁ ⲛϩⲁⲉ ⲉϩⲟⲩⲉⲡϣⲟⲣⲡ ⲉⲧⲙⲧⲣⲉⲟⲩⲁϩⲉ ⲛⲥⲁϩⲉⲛϣⲏⲣⲉ ϣⲏⲙ
ⲡⲉⲧⲉⲛⲧⲟϥ ⲡⲉ ⲛϩⲏⲧⲟⲩ ⲉϣⲱⲡⲉ ⲟⲩϩⲏⲕⲉ ⲡⲉ ⲏ ⲟⲩⲣⲙⲙⲁⲟ ⲧⲉⲛⲟⲩ ϭⲉ ⲧⲁϣⲉⲉⲣⲉ ⲙⲡⲣⲣϩⲟⲧⲉ ϩⲱⲃ ⲛⲓⲙ
ⲉⲧⲉⲣⲁϫⲟⲟⲩ ⲁⲛⲟⲕ ϯⲛⲁⲁⲁⲩ ⲛⲉ ⲧⲉⲫⲩⲗⲏ ⲅⲁⲣ ⲧⲏⲣⲥ ⲙⲡⲗⲁⲟⲥ ⲥⲟⲟⲩⲛ ϫⲉⲛⲧⲉ ⲟⲩⲥϩⲓⲙⲉ ⲛⲧⲟ ⲛϫⲱⲱⲣⲉ
ⲁⲩⲱ ϫⲉⲁⲗⲏⲑⲱⲥ ⲁⲛⲟⲕ ⲡⲉⲧϩⲏⲛ ⲉϩⲟⲩⲛ ϩⲙⲡⲅⲉⲛⲟⲥ ⲁⲩⲱ ⲟⲩⲛⲡⲉⲧϩⲏⲛ ⲉϩⲟⲩⲛ ⲉⲡⲅⲉⲛⲟⲥ ⲉϩⲟⲩⲉⲣⲟⲓ
ⲙⲧⲟⲛ ⲙⲙⲟ ⲛⲧⲉⲓⲟⲩϣⲏ ϣⲁⲛⲧⲉϣⲱⲣⲡ ϣⲱⲡⲉ ⲁⲩⲱ ⲉⲛϣⲁⲛⲉⲓ ⲉϩⲧⲟⲟⲩⲉ ⲉⲣϣⲁⲛⲡⲏ ϫⲓⲧⲉ ⲟⲩⲁⲅⲁⲑⲟⲛ ⲡⲉ
ⲙⲁⲣⲉϥϫⲓⲧⲉ ⲉϥϣⲁⲛⲧⲙⲣϩⲛⲁϥ ⲇⲉ ⲉϫⲓⲧⲉ ⲁⲛⲟⲕ ϯⲛⲁϫⲓⲧⲉ ϥⲟⲛϩ ⲛϭⲓⲡϫⲟⲉⲓⲥ ⲛⲕⲟⲧⲕ ϣⲁϩⲧⲟⲟⲩⲉ ⲁⲩⲱ
ⲁⲥⲛⲕⲟⲧⲕ ϩⲁⲣⲁⲧϥ ϣⲁⲛⲧⲉϩⲧⲟⲟⲩⲉ ϣⲱⲡⲉ ⲛⲧⲟⲥ ⲇⲉ ⲁⲥⲧⲱⲟⲩⲛ ⲉⲙⲡⲁⲧⲉⲣⲱⲙⲉ ⲥⲟⲩⲛⲣⲱⲙⲉ ⲁⲩⲱ ⲃⲟⲉⲥ
ⲡⲉϫⲁϥ ϫⲉⲙⲡⲣⲧⲣⲉⲗⲁⲁⲩ ⲉⲓⲙⲉ ϫⲉⲁⲥϩⲓⲙⲉ ⲉⲓ ⲉϩⲣⲁⲓ ⲉⲡⲉⲓϫⲛⲟⲟⲩ ⲡⲉϫⲁϥ ⲇⲉ ⲛⲁⲥ ϫⲉⲁⲩ ⲡⲡⲉⲣⲓⲍⲱⲙⲁ
ⲉⲧϩⲓϫⲱ ⲁⲙⲁϩⲧⲉ ⲙⲙⲟϥ ⲛⲧⲟⲥ ⲇⲉ ⲛⲧⲉⲣⲉⲥⲁⲙⲁϩⲧⲉ ⲙⲙⲟϥ ⲁϥϣⲓ ⲉϩⲣⲁⲓ ⲉⲣⲟϥ ⲛⲥⲟⲟⲩ ⲛϣⲓ ⲛⲉⲓⲱⲧ
ⲁϥⲧⲁⲗⲟⲟⲩ ⲉϫⲱⲥ ⲁⲥⲙⲟⲟϣⲉ ⲉϩⲟⲩⲛ ⲉⲧⲡⲟⲗⲓⲥ ⲁϩⲣⲟⲩⲑ ⲃⲱⲕ ⲉϩⲟⲩⲛ ϣⲁⲧⲉⲥϣⲱⲙⲉ ⲛⲧⲟⲥ ⲇⲉ ⲡⲉϫⲁⲥ
ϫⲉⲛⲧⲉⲛⲓⲙ ⲧⲁϣⲉⲉⲣⲉ ⲡⲉϫⲁⲥ ⲛⲁⲥ ϫⲉⲁⲛⲟⲕ ⲧⲉ ϩⲣⲟⲩⲑ ⲁⲩⲱ ⲁⲥⲧⲁⲩⲟ ⲉⲣⲟⲥ ⲛϩⲱⲃ ⲛⲓⲙ ⲉⲛⲧⲁⲡⲣⲱⲙⲉ
ⲁⲁⲩ ⲛⲙⲙⲁⲥ ⲡⲉϫⲁⲥ ⲟⲛ ⲛⲁⲥ ϫⲉⲡⲉⲓⲥⲟⲟⲩ ⲛϣⲓ ⲛⲉⲓⲱⲧ ⲁϥⲧⲁⲁⲩ ⲛⲁⲓ ⲉⲧⲃⲉϫⲉⲁϥϫⲟⲟⲥ ⲛⲁⲓ ϫⲉⲙⲡⲣⲃⲱⲕ
ⲉϩⲟⲩⲛ ⲉϩⲣⲁⲥ ⲛⲧⲟⲩϣⲱⲙⲉ ⲉⲣⲉϣⲟⲩⲉⲓⲧ ⲛⲧⲟⲥ ⲇⲉ ⲡⲉϫⲁⲥ ⲛⲁⲥ ϫⲉϩⲙⲟⲟⲥ ⲉϩⲣⲁⲓ ⲧⲁϣⲉⲉⲣⲉ ϣⲁⲛⲧⲉⲉⲓⲙⲉ
ϫⲉⲙⲛⲗⲁⲁⲩ ⲛϣⲁϫⲉ ⲛⲁϩⲉ ⲉⲃⲟⲗ ⲙⲡⲣⲱⲙⲉ ⲅⲁⲣ ⲛⲁϭⲱ ⲁⲛ ⲉⲙⲡϥϫⲱⲕ ⲉⲃⲟⲗ ⲙⲡϩⲟⲟⲩ ⲙⲡϣⲁϫⲉ 

ⲁⲩⲱ ⲃⲟⲉⲥ ⲁϥⲃⲱⲕ ⲉϩⲣⲁⲓ ⲉⲣⲛⲧⲡⲩⲗⲏ ⲁϥϩⲙⲟⲟⲥ ϩⲙⲡⲙⲁ ⲉⲧⲙⲙⲁⲩ ⲁⲩⲱ ⲉⲓⲥⲡⲉⲧϩⲏⲛ ⲉϩⲟⲩⲛ ⲉⲡⲅⲉⲛⲟⲥ
ⲛϩⲟⲩⲟ ⲛⲉϥⲙⲟⲟϣⲉ ⲡⲁⲓ ⲉⲛⲧⲁⲃⲟⲉⲥ ϫⲟⲟⲥ ⲉⲧⲃⲏⲏⲧϥ ⲡⲉϫⲁϥ ⲉϩⲟⲩⲛ ⲉϩⲣⲁϥ ⲛϭⲓⲃⲟⲉⲥ ϫⲉⲁⲙⲟⲩ
ⲛⲅϩⲙⲟⲟⲥ ⲙⲡⲉⲓⲙⲁ ⲡⲉⲧϩⲏⲡ ⲏ ⲡⲉⲧⲉⲛⲥⲉⲉⲓⲙⲉ ⲉⲣⲟϥ ⲁⲛ ⲁϥⲃⲱⲕ ⲁϥϩⲙⲟⲟⲥ ⲁⲩⲱ ⲃⲟⲉⲥ ⲁϥϫⲓ ⲙⲙⲏⲧ
ⲛⲣⲱⲙⲉ ⲉⲃⲟⲗ ϩⲛⲛⲉⲡⲣⲉⲥⲃⲩⲧⲉⲣⲟⲥ ⲛⲧⲡⲟⲗⲓⲥ ⲡⲉϫⲁϥ ⲛⲁⲩ ϫⲉϩⲙⲟⲟⲥ ⲛⲏⲧⲛ ⲙⲡⲉⲓⲙⲁ ⲁⲩϩⲙⲟⲟⲥ ⲁⲩⲱ
ⲃⲟⲉⲥ ⲡⲉϫⲁϥ ⲙⲡⲉⲧϩⲏⲛ ⲉϩⲟⲩⲛ ⲉⲡⲅⲉⲛⲟⲥ ϫⲉⲉⲧⲃⲉⲧⲙⲉⲣⲓⲥ ⲛⲧⲥⲱϣⲉ ⲉⲧⲧⲁⲡⲉⲛⲥⲟⲛ ⲧⲉ ⲁⲃⲓⲙⲉⲗⲉⲭ ⲧⲁⲓ
ⲉⲛⲧⲁⲩⲧⲁⲁⲥ ⲛⲛⲟⲉⲙⲓⲛ ⲧⲉⲛⲧⲁⲥⲕⲧⲟⲥ ⲉⲃⲟⲗ ϩⲛⲧⲥⲱϣⲉ ⲙⲙⲱⲁⲃ ⲁⲛⲟⲕ ϩⲱ ⲁⲓϫⲟⲟⲥ ϫⲉϯⲛⲁⲧⲁⲩⲉⲡϣⲁϫⲉ
ⲉⲛⲉⲕⲙⲁⲁϫⲉ ⲉⲓϫⲱ ⲙⲙⲟⲥ ϫⲉϫⲓ ⲛⲁⲕ ⲛⲧⲙⲉⲣⲓⲥ ⲙⲡⲉⲙⲧⲟ ⲉⲃⲟⲗ ⲛⲛⲉⲧϩⲙⲟⲟⲥ ⲁⲩⲱ ⲙⲡⲉⲙⲧⲟ ⲉⲃⲟⲗ
ⲛⲛⲉⲡⲣⲉⲥⲃⲩⲧⲉⲣⲟⲥ ⲙⲡⲗⲁⲟⲥ ⲉϣⲱⲡⲉ ϭⲉ ⲕⲛⲁⲟⲡⲕ ⲉⲣⲟⲥ ϫⲓⲧⲥ ⲉϣⲱⲡⲉ ⲇⲉ ⲛⲅⲛⲁϫⲓⲧⲥ ⲁⲛ ⲙⲁⲧⲁⲙⲟⲓ ⲁⲩⲱ
ϯⲛⲁⲉⲓⲙⲉ ϫⲉⲙⲛϭⲉ ⲛⲃⲗⲗⲁⲕ ⲉⲧⲣⲉϥϫⲓⲧⲥ ⲁⲩⲱ ⲁⲛⲟⲕ ⲡⲉⲧⲛⲏⲩ ⲙⲛⲛⲥⲱⲕ ⲛⲧⲟϥ ⲇⲉ ⲡⲉϫⲁϥ ϫⲉⲁⲛⲟⲕ ⲡⲉ
ⲉⲧⲛⲁϫⲓⲧⲥ ⲁⲩⲱ ⲃⲟⲉⲥ ⲡⲉϫⲁϥ ⲛⲁϥ ϫⲉϩⲙⲡⲉϩⲟⲟⲩ ⲉⲧⲕⲛⲁϫⲓ ⲛⲧⲥⲱϣⲉ ⲛⲧⲟⲟⲧⲥ ⲛⲛⲟⲉⲙⲓⲛ ⲁⲩⲱ ⲛⲧⲟⲟⲧⲥ
ⲛϩⲣⲟⲩⲑ ⲧⲙⲱⲁⲃⲓⲧⲏⲥ ⲧϩⲓⲙⲉ ⲙⲡⲉⲛⲧⲁϥⲙⲟⲩ ⲛⲧⲟⲥ ϩⲱⲱⲥ ϩⲣⲟⲩⲑ ⲕⲛⲁϫⲡⲓϫⲓⲧⲥ ϩⲱⲥⲧⲉ ⲉⲧⲟⲩⲛⲉⲥ ⲡⲣⲁⲛ
ⲙⲡⲉⲛⲧⲁϥⲙⲟⲩ ⲉϫⲛⲧⲉϥⲕⲗⲏⲣⲟⲛⲟⲙⲓⲁ ⲁⲩⲱ ⲡⲉⲧϩⲏⲛ ⲉϩⲟⲩⲛ ⲉⲡⲅⲉⲛⲟⲥ ⲡⲉϫⲁϥ ϫⲉⲛϯⲛⲁϣϫⲓⲧⲥ ⲁⲛ ⲛⲁⲓ
ⲙⲏⲡⲟⲧⲉ ⲛⲧⲁⲧⲁⲕⲟ ⲛⲧⲁⲕⲗⲏⲣⲟⲛⲟⲙⲓⲁ ⲛⲧⲟⲕ ϫⲓ ⲛⲁⲕ ⲙⲙⲟⲥ ⲉⲡⲁⲙⲁ ϫⲉⲁⲛⲟⲕ ⲛϯⲛⲁϣϫⲓⲧⲥ ⲁⲛ ⲁⲩⲱ ⲡⲁⲓ
ⲡⲉ ⲡⲇⲓⲕⲁⲓⲱⲙⲁ ϫⲓⲛⲛϣⲟⲣⲡ ϩⲙⲡⲓⲥⲣⲁⲏⲗ ⲉⲧⲃⲉⲡⲉⲧϫⲓ ⲉϩⲟⲩⲛ ⲉⲡⲅⲉⲛⲟⲥ ⲁⲩⲱ ⲉⲧⲃⲉⲧϣⲃⲓⲱ ⲉⲧⲁϩⲟ
ⲉⲣⲁⲧⲟⲩ ⲛⲛϣⲁϫⲉ ⲛⲓⲙ ⲁⲩⲱ ⲡⲣⲱⲙⲉ ⲁϥⲃⲱⲗ ⲉⲃⲟⲗ ⲙⲡⲉϥϩⲩⲡⲟⲇⲏⲙⲁ ⲉⲧⲣⲉϥⲧⲁⲁϥ ⲙⲡⲉⲧϩⲓⲧⲟⲩⲱϥ ⲁⲩⲱ
ⲡⲁⲓ ⲡⲉ ⲡⲙⲁⲣⲧⲩⲣⲓⲟⲛ ⲉⲧϩⲙⲡⲓⲥⲣⲁⲏⲗ ⲡⲉⲧϫⲓ ⲇⲉ ⲉϩⲟⲩⲛ ⲉⲡⲅⲉⲛⲟⲥ ⲡⲉϫⲁϥ ⲛⲃⲟⲉⲥ ϫⲉϫⲓ ⲛⲁⲕ ⲉⲡⲁⲙⲁ
ⲁⲩⲱ ⲁϥⲃⲱⲗ ⲉⲃⲟⲗ ⲙⲡⲉϥϩⲩⲡⲟⲇⲏⲙⲁ ⲁϥⲧⲁⲁϥ ⲛⲁϥ ⲃⲟⲉⲥ ⲇⲉ ⲡⲉϫⲁϥ ⲛⲛⲉⲡⲣⲉⲥⲃⲩⲧⲉⲣⲟⲥ ⲙⲛⲡⲗⲁⲟⲥ ⲧⲏⲣϥ
ϫⲉⲛⲧⲱⲧⲛ ⲧⲉⲧⲛⲟ ⲙⲙⲛⲧⲣⲉ ⲙⲡϩⲟⲟⲩ ϫⲉⲁⲓϫⲓ ⲛⲛⲁⲁⲃⲓⲙⲉⲗⲉⲭ ⲧⲏⲣⲟⲩ ⲁⲩⲱ ⲛⲉⲧϣⲟⲟⲡ ⲧⲏⲣⲟⲩ ⲛⲭⲁⲓⲗⲉⲱⲛ
ⲙⲛⲙⲁⲁⲗⲱⲛ ⲛⲧⲟⲟⲧⲥ ⲛⲛⲟⲉⲙⲓⲛ ⲁⲩⲱ ϩⲣⲟⲩⲑ ⲧⲙⲱⲁⲃⲓⲧⲏⲥ ⲧϩⲓⲙⲉ ⲙⲙⲁⲁⲗⲱⲛ ⲁⲓϫⲓⲧⲥ ⲉⲩⲥϩⲓⲙⲉ ⲛⲁⲓ
ⲉⲧⲟⲩⲛⲉⲥ ⲡⲣⲁⲛ ⲙⲡⲉⲛⲧⲁϥⲙⲟⲩ ⲉϫⲛⲧⲉϥⲕⲗⲏⲣⲟⲛⲟⲙⲓⲁ ⲛϥⲧⲙϥⲱⲧⲉ ⲉⲃⲟⲗ ⲛϭⲓⲡⲣⲁⲛ ⲙⲡⲉⲛⲧⲁϥⲙⲟⲩ ⲉⲃⲟⲗ
ϩⲛⲛⲉϥⲥⲛⲏⲩ ⲁⲩⲱ ⲉⲃⲟⲗ ϩⲛⲧⲉⲫⲩⲗⲏ ⲙⲡⲉϥⲗⲁⲟⲥ ⲛⲧⲱⲧⲛ ⲧⲉⲧⲛⲟ ⲙⲙⲛⲧⲣⲉ ⲙⲡϩⲟⲟⲩ ⲁⲩⲱ ⲡⲗⲁⲟⲥ ⲧⲏⲣϥ
ⲛⲉⲧϩⲛⲧⲡⲩⲗⲏ ⲡⲉϫⲁⲩ ϫⲉⲧⲛⲟ ⲙⲙⲛⲧⲣⲉ ⲁⲩⲱ ⲛⲉⲡⲣⲉⲥⲃⲩⲧⲉⲣⲟⲥ ⲡⲉϫⲁⲩ ϫⲉⲉⲣⲉⲡϫⲟⲉⲓⲥ ϯ ⲛⲧⲉⲕⲥϩⲓⲙⲉ
ⲉⲧⲛⲁⲉⲓ ⲉϩⲟⲩⲛ ⲉⲡⲉⲕⲏⲓ ⲛⲧϩⲉ ⲛϩⲣⲁⲭⲏⲗ ⲁⲩⲱ ⲛⲧϩⲉ ⲛⲗⲓⲁ ⲛⲁⲓ ϩⲓⲟⲩⲥⲟⲡ ⲉⲛⲧⲁⲩⲕⲉⲧⲡⲏⲓ ⲙⲡⲓⲥⲣⲁⲏⲗ
ⲁⲩⲱ ⲉⲥⲉⲉⲓⲣⲉ ⲛⲟⲩϭⲟⲙ ϩⲛⲛⲉⲫⲣⲁⲑⲁ ⲛⲧⲉⲟⲩⲣⲁⲛ ϣⲱⲡⲉ ϩⲛⲃⲏⲑⲗⲉⲉⲙ ⲁⲩⲱ ⲛⲧⲉⲡⲉⲕⲏⲓ ϣⲱⲡⲉ ⲛⲧϩⲉ ⲙⲡⲏⲓ
ⲙⲫⲁⲣⲉⲥ ⲡⲁⲓ ⲉⲛⲧⲁⲑⲁⲙⲁⲣ ϫⲡⲟϥ ⲛⲓⲟⲩⲇⲁⲥ ⲉⲃⲟⲗ ϩⲙⲡⲉⲕⲥⲡⲉⲣⲙⲁ ⲉⲧⲉⲣⲉⲡϫⲟⲉⲓⲥ ⲛⲁⲧⲁⲁϥ ⲛⲁⲕ ⲉⲃⲟⲗ
ϩⲛⲧⲉⲓϣⲉⲉⲣⲉ ϣⲏⲙ ⲁⲩⲱ ⲃⲟⲉⲥ ⲁϥϫⲓ ⲛϩⲣⲟⲩⲑ ⲁⲥϣⲱⲡⲉ ⲛⲁϥ ⲉⲩⲥϩⲓⲙⲉ ⲁⲩⲱ ⲁϥⲃⲱⲕ ⲉϩⲟⲩⲛ ϣⲁⲣⲟⲥ
ⲁⲡϫⲟⲉⲓⲥ ⲇⲉ ϯ ⲧϩⲉ ⲛⲁⲥ ⲉⲧⲣⲉⲥⲙⲓⲥⲉ ⲁⲥϫⲡⲉⲟⲩϣⲏⲣⲉ ⲁⲩⲱ ⲛⲉϩⲓⲟⲙⲉ ⲡⲉϫⲁⲩ ⲛⲛⲟⲉⲙⲓⲛ ϫⲉⲡϫⲟⲉⲓⲥ
ⲥⲙⲁⲙⲁⲁⲧ ⲉⲧⲉⲙⲡϥⲛⲟⲩϫⲉ ⲙⲡϩⲟⲟⲩ ⲉⲃⲟⲗ ⲙⲙⲟ ⲙⲡⲉⲧϩⲏⲛ ⲉϩⲟⲩⲛ ⲉⲡⲅⲉⲛⲟⲥ ⲉⲧⲣⲉⲩⲧⲁⲩⲉⲡⲟⲩⲣⲁⲛ
ϩⲙⲡⲓⲥⲣⲁⲏⲗ ⲁⲩⲱ ⲉϥⲛⲁϣⲱⲡⲉ ⲛⲉ ⲉⲧⲣⲉϥⲕⲧⲉⲯⲩⲭⲏ ⲁⲩⲱ ⲉⲥⲁⲛϣ ⲛⲧⲟⲩⲡⲟⲗⲓⲥ ⲉⲃⲟⲗ ϫⲉⲧⲟⲩϣⲉⲗⲉⲉⲧ
ⲉⲛⲧⲁⲥⲙⲉⲣⲓⲧⲉ ⲛⲧⲟⲥ ⲧⲉⲛⲧⲁⲥϫⲡⲟϥ ⲛⲉ ⲉⲛⲁⲛⲟⲩⲥ ⲛⲉ ⲉⲥⲁϣϥ ⲛϣⲏⲣⲉ ⲁⲩⲱ ⲛⲟⲉⲙⲓⲛ ⲁⲥϫⲓ ⲙⲡϣⲏⲣⲉ
ⲕⲟⲩⲓ ⲁⲥⲕⲁⲁϥ ϩⲛⲕⲟⲩⲛⲥ ⲁⲥϣⲱⲡⲉ ⲉⲥϩⲗⲟⲟⲗⲉ ⲙⲙⲟϥ ⲁⲩⲱ ⲛⲉⲥⲣⲙⲣⲁⲩⲏ ⲡⲉϫⲁⲩ ϫⲉⲁⲩϫⲡⲉⲟⲩϣⲏⲣⲉ
ⲛⲛⲟⲉⲙⲓⲛ ⲁⲩⲱ ⲁⲩⲙⲟⲩⲧⲉ ⲉⲡⲉϥⲣⲁⲛ ϫⲉⲓⲱⲃⲏⲇ ⲡⲁⲓ ⲡⲉ ⲡⲉⲓⲱⲧ ⲛⲓⲉⲥⲥⲁⲓ ⲡⲉⲓⲱⲧ ⲛⲇⲁⲩⲉⲓⲇ ⲁⲩⲱ ⲛⲁⲓ
ⲛⲉ ⲛⲉϫⲡⲟ ⲙⲫⲁⲣⲉⲥ ⲫⲁⲣⲉⲥ ⲁϥϫⲡⲉⲉⲥⲣⲱⲙ ⲁⲩⲱ ⲉⲥⲣⲱⲙ ⲁϥϫⲡⲉⲁⲣⲁⲙ ⲁⲣⲁⲙ ⲇⲉ ⲁϥϫⲡⲉⲁⲙⲓⲛⲁⲇⲁⲃ
ⲁⲙⲓⲛⲁⲇⲁⲃ ⲇⲉ ⲁϥϫⲡⲉⲛⲁⲁⲥⲥⲱⲛ ⲛⲁⲁⲥⲥⲱⲛ ⲇⲉ ⲁϥϫⲡⲉⲥⲁⲗⲙⲱⲛ ⲥⲁⲗⲙⲱⲛ ⲇⲉ ⲁϥϫⲡⲉⲃⲟⲉⲥ ⲃⲟⲉⲥ ⲇⲉ
ⲁϥϫⲡⲉⲓⲱⲃⲏⲇ ⲓⲱⲃⲏⲇ ⲇⲉ ⲁϥϫⲡⲉⲓⲉⲥⲥⲁⲓ ⲓⲉⲥⲥⲁⲓ ⲇⲉ ⲁϥϫⲡⲉⲇⲁⲩⲉⲓⲇ 

ϩⲟⲙⲟⲓⲱⲥ ⲟⲩϩⲟⲙⲟⲗⲓⲁ ⲉⲁϥⲧⲁⲩⲟⲥ ϩⲛⲕⲱⲛⲥⲧⲁⲛⲧⲓⲛⲟⲩⲡⲟⲗⲓⲥ ϩⲛⲧⲉⲕⲕⲗⲏⲥⲓⲁ ⲛⲁⲛⲑⲉⲙⲓⲟⲥ ⲛϭⲓⲡⲣⲟⲕⲗⲟⲥ
ⲡⲉⲡⲓⲥⲕⲟⲡⲟⲥ ⲛⲕⲩⲍⲓⲕⲟⲥ ϩⲛⲧⲕⲩⲣⲓⲁⲕⲏ ⲙⲡⲃⲱⲗ ⲉⲃⲟⲗ · ϩⲙⲡⲧⲣⲉⲩⲑⲙⲥⲟϥ ⲉϫⲛⲧⲕⲁⲑⲉⲇⲣⲁ
ⲛⲧⲙⲛⲧⲁⲣⲭⲏⲉⲡⲓⲥⲕⲟⲡⲟⲥ ⲉϥⲙⲙⲁⲩ ⲛϭⲓⲛⲉⲥⲧⲟⲣⲓⲟⲥ ⲡϩⲁⲓⲣⲉⲧⲓⲕⲟⲥ · ◈ — ◈ — ◈ : ⲙⲁⲣⲉⲧⲉϣⲡⲏⲣⲉ
ⲙⲡϣⲁ ⲙⲡⲉⲛⲥⲱⲧⲏⲣ ϫⲣⲟ ⲉⲛⲉⲛϣⲁϫⲉ · ⲙⲁⲣⲉⲥϭⲱϫⲃ ⲛϭⲓⲧⲙⲛⲧⲣⲉϥϫⲉ ⲛⲟϭ ⲛϣⲁϫⲉ ⲙⲡⲉⲛⲗⲁⲥ
ⲛⲛⲁϩⲣⲛⲧⲉⲓϣⲡⲏⲣⲉ ⲙⲡϩⲟⲟⲩ · ⲉⲃⲟⲗ ϫⲉⲥⲛⲁϣⲡⲱϩ ⲁⲛ ⲉⲡϣⲓ ⲛⲛⲧⲁϣⲉⲟⲉⲓϣ ⲛⲧⲙⲛⲧⲣⲉϥⲣⲡⲉⲧⲛⲁⲛⲟⲩϥ
ⲙⲡⲉⲛⲧⲁⲩⲥⲧⲁⲩⲣⲟⲩ ⲙⲙⲟϥ ϩⲁⲣⲟⲛ · ⲕⲁⲧⲁⲡⲉⲥⲙⲡϣⲁ · ⲁϣ ⲅⲁⲣ ⲡⲉ ⲡϩⲱⲃ ⲉⲛⲧⲁϥϣⲱⲡⲉ ⲛⲧⲉⲓϩⲉ
ϫⲓⲛⲛⲉⲛⲉϩ · ⲛⲧϩⲉ ⲙⲡⲉⲧⲛⲛⲁⲩ ⲉⲣⲟϥ · ⲧⲉⲛⲟⲩ ϩⲛⲟⲩⲡⲓⲥⲧⲓⲥ · ⲛⲧⲁⲁϣ ⲛⲛⲟⲩⲥ ⲙⲉⲉⲩⲉ ⲟⲛ ⲛⲧⲉⲓϩⲉ
ⲉⲛⲉϩ · ⲏ ⲛⲧⲁⲁϣ ⲛⲗⲟⲅⲓⲥⲙⲟⲥ ⲙⲟⲕⲙⲉⲕ ⲉⲣⲟϥ ⲉⲛⲉϩ · ⲏ ⲁϣ ⲡⲉ ⲡϩⲏⲧ ⲉⲛⲧⲁϥⲡⲗⲁⲥⲥⲉ ⲙⲙⲟϥ · ⲏ ⲁϣ
ⲡⲉ ⲡϣⲁϫⲉ ⲉⲛⲧⲁϥϫⲟⲟϥ · ⲏ ⲡⲃⲁⲗ ⲉⲛⲧⲁϥⲛⲁⲩ ⲉⲣⲟϥ · ⲏ ⲡⲙⲁⲁϫⲉ ⲉⲛⲧⲁϥⲥⲱⲧⲙ ⲉⲧⲉⲓⲥⲙⲏ ⲛϣⲡⲏⲣⲉ
ⲛⲧⲉⲓⲙⲉ · ⲉⲧⲉⲡⲁⲓ ⲡⲉ ⲡⲉⲭⲣⲓⲥⲧⲟⲥ ⲉⲛⲧⲁϥϫⲓⲥⲁⲣⲝ ϩⲛⲟⲩⲙⲉ · ⲉⲁϥⲭⲁⲣⲓⲍⲉ ⲛⲁⲛ ⲙⲡⲱⲛϩ · ⲙⲡⲉⲡⲣⲏ
ⲛⲁⲩ ⲉⲡⲇⲓⲁⲃⲟⲗⲟⲥ ⲉⲛⲉϩ ⲉⲩⲥⲧⲏⲗⲓⲟⲩⲉ ⲙⲙⲟϥ ϩⲓϫⲙⲡϣⲉ ϩⲁⲣⲟⲛ · ϩⲓϫⲙⲡⲉⲥⲧⲁⲩⲣⲟⲥ · ⲟⲩⲇⲉ ⲙⲡϥⲛⲁⲩ
ⲉⲣⲟϥ ⲉϥϣⲱⲡ ⲛⲧⲉⲛⲫⲩⲥⲓⲥ ϩⲁⲡⲥⲁϩⲟⲩ · ⲟⲩⲇⲉ ⲙⲡⲟⲩⲧⲁⲁϥ ⲉⲃⲟⲗ ⲉⲛⲉϩ · ⲉⲧⲣⲉϥⲥⲱⲧⲉ ⲙⲡⲕⲟⲥⲙⲟⲥ
ϩⲁⲙⲁⲁⲃ ⲛϩⲁⲧ · ⲟⲩⲇⲉ ⲙⲡⲉⲡⲁⲑⲟⲥ · ⲏ ⲙⲟⲩ ⲛⲧⲟϥ ⲛⲁⲧⲛⲟⲃⲉ ϣⲱⲡⲉ ⲉⲛⲉϩ ⲙⲙⲁ ⲛⲟⲩⲱⲧϩ ⲙⲡⲛⲟⲃⲉ ·
ⲟⲩⲇⲉ ⲙⲡⲟⲩϭⲁⲓⲟ ⲉⲃⲟⲗ ⲙⲡⲧⲩⲣⲁⲛⲛⲟⲥ ⲉⲛⲉϩ ϫⲉⲟⲩⲁⲧⲉⲓⲱⲧ ⲡⲉ ⲕⲁⲧⲁⲥⲁⲣⲝ · ⲏ ϫⲉⲁⲩⲁϣⲧϥ ⲉⲡϣⲉ ·
ⲉⲧⲣⲉϥⲥⲉⲕⲟⲩⲟⲛ ⲛⲓⲙ ϣⲁⲣⲟϥ · ⲏ ⲉϯⲱⲛϩ ⲛⲁⲩ · ⲟⲩⲇⲉ ⲙⲡⲉⲧⲁⲫⲟⲥ ⲛⲧⲁϥ ϣⲱⲡ ⲉⲣⲟϥ ⲉⲛⲉϩ ⲛⲟⲩⲕⲱⲱⲛⲥ
ⲛⲣⲉϥϣⲱⲗ ⲙⲡⲙⲟⲩ · ⲙⲡⲉⲧⲡⲉ ⲣⲕⲁⲕⲉ ϩⲛⲧⲙⲏⲧⲉ ⲙⲡⲉϩⲟⲟⲩ ⲉⲛⲉϩ ⲉⲧⲃⲉⲡⲉⲧⲙⲙⲁⲩ · ϫⲉⲕⲁⲥ ⲉⲛⲉⲥⲛⲁⲩ
ⲉⲡⲉⲇⲣⲁⲙⲁ ⲉⲛⲧⲁⲩⲧⲟⲗⲙⲁ ⲉⲣⲟϥ ⲉϩⲟⲩⲛ ⲉⲡⲛⲟⲩⲧⲉ · ϩⲱⲥⲧⲉ ⲉϫⲱϩ ⲉⲧⲉϥⲥⲁⲣⲝ · ⲟⲩⲇⲉ ⲙⲡⲉⲁⲙⲛⲧⲉ
ⲥⲧⲱⲧ ⲉⲧⲃⲉⲡⲉⲧⲙⲙⲁⲩ ⲡⲁⲓ ⲉⲛⲧⲁϥⲟⲙⲕϥ · ⲟⲩⲇⲉ ⲙⲡⲉⲡⲕⲁϩ ⲕⲁⲗⲗⲱⲡⲓⲍⲉ ⲉⲛⲉϩ ϩⲛⲟⲩⲙϩⲁⲁⲩ ·
ⲛⲧⲁϥⲛⲧⲙⲛⲧⲣⲉϥϯⲱⲛϩ · ⲙⲁⲗⲗⲟⲛ ⲇⲉ ϩⲛⲟⲩⲙϩⲁⲁⲩ ⲁⲛ ⲁⲗⲗⲁ ϩⲛⲟⲩⲛⲩⲙⲫⲱⲛ · ⲙⲡϥⲧⲁⲕⲟ ⲅⲁⲣ
ⲛϭⲓⲡⲉⲛⲧⲁⲩⲧⲟⲙⲥϥ ⲛϩⲏⲏⲧϥ : ⲁⲗⲗⲁ ⲛⲧⲁϥϣⲱⲡⲉ ⲛⲛⲩⲙⲫⲓⲟⲥ ⲛϭⲓⲡⲉⲛⲧⲁϥⲃⲱⲕ ⲉⲡⲉⲥⲏⲧ · ⲙⲡⲟⲩϫⲡⲉⲗⲁⲁⲩ
ⲙⲫⲩⲥⲓⲥ ⲉⲛⲉϩ ⲉⲁϥⲣϣⲟⲙⲛⲧ ⲛϩⲟⲟⲩ ⲙⲛϣⲟⲙⲧⲉ ⲛⲟⲩϣⲏ ϩⲙⲡⲕⲁϩ · ⲁⲩⲱ ⲁϥⲧⲱⲟⲩⲛ · ⲉⲓⲙⲏⲧⲓ
ⲉⲡⲉⲛⲧⲁϥⲡⲗⲁⲥⲥⲉ ⲙⲁⲩⲁⲁϥ ϩⲛϩⲏⲧⲥ ⲛⲧⲡⲁⲣⲑⲉⲛⲟⲥ ⲛⲟⲩⲣⲡⲉ ⲙⲡⲉϥⲥⲱⲙⲁ ⲕⲁⲧⲁⲧϩⲉ ⲉⲧϥⲥⲟⲟⲩⲛ ⲉⲛⲧⲟϥ
ⲡⲉⲛⲧⲁϥⲧⲱⲟⲩⲛ ϩⲙⲡⲙⲉϩϣⲟⲙⲛⲧ ⲛϩⲟⲟⲩ · ⲉⲁϥⲧⲟⲩⲛⲉⲥ ⲡⲉⲣⲡⲉ ⲉⲛⲧⲁϥⲃⲟⲗϥ ⲉⲃⲟⲗ ⲉⲃⲟⲗ ⲉϩⲛⲁϥ
ϩⲓⲧⲙⲡⲙⲟⲩ · ⲉⲁϥⲟⲩⲱⲛϩ ⲉⲃⲟⲗ ⲛⲧⲁⲛⲁⲥⲧⲁⲥⲓⲥ ϩⲓⲧⲛⲧⲛⲁⲁⲕⲉ ⲛⲧⲡⲁⲣⲑⲉⲛⲟⲥ · ϩⲙⲡⲉⲓⲙⲁ ⲙⲉⲛ
ⲉϣⲁⲣⲉⲡⲉⲭⲣⲟⲛⲟⲥ ⲧⲁϩⲉⲡⲉϫⲡⲟ · ⲙⲡⲉⲓⲙⲁ ⲇⲉ ϩⲱⲱϥ ⲡⲉⲧϭⲙϭⲟⲙ ⲡⲉⲧⲧⲁϣⲉⲟⲉⲓϣ ϩⲛⲟⲩϭⲉⲡⲏ · ⲙⲡⲉⲗⲁⲁⲩ
ⲛϩⲓⲉⲓⲃ ⲉⲁⲩⲧⲁⲗⲟϥ ⲉϫⲙⲡⲉⲑⲩⲥⲓⲁⲥⲧⲏⲣⲓⲟⲛ · ϥⲓ ⲙⲡⲛⲟⲃⲉ ⲙⲡⲕⲟⲥⲙⲟⲥ · ⲉⲓⲙⲏⲧⲓ ⲉⲡⲉⲟⲩⲟⲉⲓϣ
ⲉⲛⲧⲁⲡⲛⲟⲩⲧⲉ ϫⲓⲙⲟⲣⲫⲏ ⲛϩⲙϩⲁⲗ · ⲁⲩⲱ ⲁϥⲡⲗⲁⲥⲥⲉ ⲙⲡⲥⲱⲙⲁ ⲛⲁⲧϣⲁϫⲉ ⲉⲣⲟϥ · ⲁϥⲧⲁⲁϥ ϩⲓⲱⲱϥ ·
ⲡⲁⲓ ⲇⲉ ⲧⲉϥⲥⲁⲣⲝ ⲙⲉⲛ ⲡⲉ ⲡⲱⲛϩ · ⲡⲉϥⲥⲛⲟϥ ⲇⲉ ⲡⲉ ⲡⲥⲱⲧⲉ · ⲡⲉⲡⲛⲉⲩⲙⲁ ⲇⲉ ⲡⲉ ⲧⲉⲥⲫⲣⲁⲅⲓⲥ ·
ⲧⲉⲫⲩⲥⲓⲥ ⲇⲉ ⲙⲡⲛⲟⲩⲧⲉ ⲙⲛⲧⲥ ⲁⲣⲭⲏ · ⲕⲁⲗⲱⲥ ⲟⲩⲛ ⲁϥϫⲟⲟⲥ ⲛϭⲓⲡⲙⲁⲕⲁⲣⲓⲟⲥ ⲡⲁⲩⲗⲟⲥ ϫⲉⲁⲛⲁⲣⲭⲁⲓⲟⲛ
ⲟⲩⲉⲓⲛⲉ · ⲉⲓⲥϩⲏⲏⲧⲉ ⲁϩⲉⲛⲃⲣⲣⲉ ϣⲱⲡⲉ · ⲧⲁⲓ ⲧⲉ ⲧϩⲉ ⲛⲧⲁⲡⲉⲛⲧⲁϥⲉⲓ ⲉⲡⲉⲥⲏⲧ ⲉⲃⲟⲗ ⲛϩⲏⲧⲥ ⲥⲙⲟⲩ
ⲉⲧⲉⲛϭⲓⲛⲃⲱⲕ ⲉϩⲣⲁⲓ · ⲟⲩⲕⲁϩ ⲛⲃⲣⲣⲉ · ⲡⲁⲓ ⲉⲛⲧⲁⲡⲉⲛⲧⲁⲩⲕⲁⲁϥ ϩⲛⲟⲩⲟⲙϥ ⲧⲃⲃⲟϥ ϩⲓⲧⲛⲧⲥⲁⲣⲝ
ⲉⲛⲧⲁⲩϫⲧⲟⲥ ⲛϩⲏⲧϥ · ⲟⲩⲑⲁⲗⲁⲥⲥⲁ ⲛⲃⲣⲣⲉ ⲉⲥϩⲗⲟⲩⲗⲱⲟⲩ · ⲏ ⲉⲥϫⲟⲥⲉ · ⲉⲙⲡⲉⲧⲁϭⲥⲉ ⲛⲣⲱⲙⲉ ⲛⲥⲁⲣⲝ
ⲙⲟⲟϣⲉ ϩⲓϫⲱⲥ · ⲟⲩⲇⲉ ⲙⲡⲟⲩⲟⲣϣⲥ ϩⲓⲧⲙⲡⲛⲟⲃⲉ · ⲟⲩⲃⲓⲟⲥ ⲛⲃⲣⲣⲉ · ⲡⲁⲓ ⲉⲛⲧⲁϥⲧⲣⲉⲡⲡⲟⲗⲉⲙⲟⲥ ⲗⲟ
ⲟⲩⲃⲏϥ · ⲁϥⲙⲁϩϥ ⲉⲁϥϫⲟⲕϥ ⲉⲃⲟⲗ ϩⲛⲟⲩⲉⲓⲣⲏⲛⲏ · ⲟⲩⲙⲛⲧⲣⲱⲙⲉ ⲛⲃⲣⲣⲉ · ⲧⲁⲓ ⲉⲛⲧⲁϥϫⲟⲕⲙⲥ
ⲉⲁϥⲉⲓⲁⲁⲥ ⲉⲃⲟⲗ ϩⲛⲟⲩⲙⲟⲟⲩ · ⲉⲁϥⲟⲩⲟⲧϩⲥ ⲛⲕⲉⲥⲟⲡ ϩⲙⲡⲕⲱϩⲧ ⲙⲡⲉⲡⲛⲉⲩⲙⲁ ⲉⲧⲟⲩⲁⲁⲃ · ⲟⲩϣⲙϣⲉ
ⲛⲃⲣⲣⲉ · ⲟⲩⲕⲉⲧⲓ ⲅⲁⲣ ⲙⲛⲥⲟⲩⲥⲟⲟⲩϣⲉ ⲅⲁⲣ ⲛⲕⲉⲥⲟⲡ ⲟⲩⲇⲉ ⲥⲃⲃⲉ · ⲁⲗⲗⲁ ⲉⲩϣⲙϣⲉ ϩⲛⲟⲩⲡⲓⲥⲧⲓⲥ ·
ⲉⲩϯⲉⲟⲟⲩ ϩⲛⲟⲩⲟⲩⲥⲓⲁ ⲛⲟⲩⲱⲧ · ⲛϣⲟⲙⲧⲉ ⲛϩⲩⲡⲟⲥⲧⲁⲥⲓⲥ · ⲛⲁⲓ ⲛⲉ ⲧⲉϥⲧⲁϣⲉⲟⲉⲓϣ ⲙⲙⲟϥ ⲛⲁⲛ
ⲛϭⲓⲡⲉⲡⲣⲟⲫⲏⲧⲏⲥ ⲉϥϫⲱ ⲙⲙⲟⲥ ϫⲉϩⲙⲡⲉϩⲟⲟⲩ ⲉⲧⲙⲙⲁⲩ ⲡⲛⲟⲩⲧⲉ ⲛⲁⲟⲩⲱⲛϩ ⲉⲃⲟⲗ ⲛⲟⲩϣⲟϫⲛⲉ ⲙⲛⲟⲩⲉⲟⲟⲩ
ϩⲓϫⲙⲡⲕⲁϩ · ϩⲛⲁϣ ⲛϩⲟⲟⲩ ⲁϫⲓⲥ ⲉⲣⲟⲛ ⲱ ⲡⲉⲡⲣⲟⲫⲏⲧⲏⲥ · ϩⲙⲡⲉϩⲟⲟⲩ ⲡⲉϫⲁϥ ⲉⲧⲉⲣⲉⲡⲛⲟⲩⲧⲉ ⲉⲧⲛⲧⲡⲉ
ⲙⲫⲩⲥⲓⲥ ⲛⲓⲙ ⲛⲁϫⲓⲥⲁⲣⲝ ⲉⲃⲟⲗ ϩⲛⲟⲩⲥϩⲓⲙⲉ ⲕⲁⲧⲁⲧϩⲉ ⲉⲧϥⲥⲟⲟⲩⲛ ⲛⲧⲟϥ ⲙⲙⲟⲥ · ⲛⲥϫⲡⲟ
ⲛϭⲓⲧⲡⲁⲣⲑⲉⲛⲟⲥ ⲙⲡⲙⲩⲥⲧⲏⲣⲓⲟⲛ ⲛⲁⲧϣⲁϫⲉ ⲉⲣⲟϥ · ⲁϫⲛϩⲟⲟⲩⲧ · ⲟⲩⲣⲱⲙⲉ ⲙⲙⲁⲓⲣⲱⲙⲉ ⲉⲙⲉϥϣⲓⲃⲉ ·
ⲉⲁϥⲧⲣⲉⲡⲙⲟⲩ ⲕⲁⲃⲟⲗ ⲙⲙⲟⲓ · ⲡⲁⲓ ⲉⲛⲧⲁϥⲟⲙⲕⲧ ⲉⲛϯⲥⲟⲟⲩⲛ ⲁⲛ · ⲉⲁⲡⲉϥⲧⲁⲫⲟⲥ ϣⲱⲡⲉ ⲛⲑⲏⲥⲁⲩⲣⲟⲥ
ⲛⲧⲁⲛⲁⲥⲧⲁⲥⲓⲥ · ⲁⲩⲱ ⲧⲁⲓⲭⲙⲁⲗⲱⲥⲓⲁ ⲙⲡⲣⲱⲙⲉ · ⲁϥⲧⲣⲉⲥⲣⲙⲁⲁⲩ ⲛⲧⲁⲉⲗⲉⲩⲑⲉⲣⲓⲁ ⲁⲩⲱ ⲁϩⲣⲟⲓ ⲉⲓⲧⲁϣⲟ
ⲙⲡϣⲁϫⲉ · ⲡⲡⲁⲑⲟⲥ ⲙⲉⲛ ⲡⲁⲧⲥⲁⲣⲝ ⲡⲉ · ⲡⲉⲕⲣⲁⲧⲟⲥ ⲇⲉ ⲡⲁⲧⲙⲛⲧⲛⲟⲩⲧⲉ ⲡⲉ · ⲁⲗⲗⲁ ⲁϫⲓⲥ ⲉⲣⲟⲛ ⲱ
ⲡⲉⲡⲣⲟⲫⲏⲧⲏⲥ ϫⲉⲉⲣⲉⲡⲛⲟⲩⲧⲉ ⲛⲁⲟⲩⲱⲛϩ ⲉⲃⲟⲗ ⲛⲁϣ ⲛϩⲉ ϩⲓϫⲙⲡⲕⲁϩ : ⲁⲣⲁ ⲭⲱⲣⲓⲥⲧⲙⲛⲧⲣⲱⲙⲉ · ⲁⲣⲁ
ⲭⲱⲣⲓⲥⲧⲥⲁⲣⲝ · ⲃⲱⲕ ⲛⲁⲕ ⲱ ⲡϩⲁⲓⲣⲉⲧⲓⲕⲟⲥ ⲙⲡⲣⲧⲁⲩⲉⲡⲁⲓ ⲉⲓϣⲁϫⲉ ⲉⲣⲟⲕ ⲁⲛ ⲱ ⲡⲉⲡⲣⲟⲫⲏⲧⲏⲥ
ⲉⲛⲉⲛⲧⲁϥⲟⲩⲱⲛϩ ⲅⲁⲣ ⲉⲃⲟⲗ ⲭⲱⲣⲓⲥⲧⲁⲓ ⲉⲓϣⲁϫⲉ ⲉⲧⲥⲁⲣⲝ · ⲱ ⲡⲣⲉϥⲇⲟⲅⲙⲁⲧⲓⲍⲉ ⲛⲃⲣⲣⲉ · ⲁⲩⲱ
ⲉⲧϣⲟⲩⲉⲓⲧ · ⲡⲉⲕϩⲟ ⲏ ⲛⲉⲕⲃⲁⲗ ⲛⲁϣϥⲓ ⲁⲛ ϩⲁⲛⲉϥⲁⲕⲧⲓⲛ · ⲡⲥⲱⲛⲧ ⲛⲁϣϩⲱⲃⲥ ⲁⲛ ⲛⲧⲉⲫⲩⲥⲓⲥ ·
ⲡⲇⲓⲁⲃⲟⲗⲟⲥ ⲛⲁϣϯ ⲙⲡⲉϥⲛⲟⲩⲟⲉⲓ ⲉⲣⲟϥ ⲁⲛ ⲉⲙⲓϣⲉ ⲛⲙⲙⲁϥ · ϥⲥⲧⲱⲧ ⲅⲁⲣ ϩⲏⲧϥ ⲙⲡⲣⲉϥⲥⲱⲛⲧ · ⲡⲙⲟⲩ
ⲛⲁϣⲧⲟⲗⲙⲁ ⲁⲛ ⲉⲱⲙⲕ ⲛⲧⲉⲫⲩⲥⲓⲥ ⲛⲧⲙⲛⲧⲛⲟⲩⲧⲉ ⲛⲁⲧⲧⲁⲕⲟ · ⲁⲙⲛⲧⲉ ⲟ ⲛϩⲟⲧⲉ ϩⲏⲧϥ ⲙⲡⲛⲟⲩⲧⲉ
ⲉϥⲕⲏⲕⲁϩⲏⲩ ⲛⲧⲥⲁⲣⲝ · ⲡⲉⲧⲉⲙⲁⲣⲉⲛⲥⲉⲣⲁⲫⲓⲛ ⲅⲁⲣ ⲛⲁⲩ ⲉⲣⲟϥ · ⲛⲁϣ ⲛϩⲉ ⲁⲙⲛⲧⲉⲛⲁⲥⲧⲱⲧ ϩⲏⲧϥ ⲁⲛ ·
ⲁⲗⲗⲁ ⲧⲉⲭⲣⲓⲁ ⲧⲉ ⲛⲟⲩⲕⲁⲗⲩⲙⲁ ⲛⲧⲉⲫⲩⲥⲓⲥ ⲙⲡⲛⲟⲩⲧⲉ · ⲉⲧⲣⲉϥϩⲱⲃⲥ ⲁⲛ ⲛⲧⲉⲧⲙⲙⲁⲩ · ⲉⲓϣⲁϫⲉ
ⲉⲧⲉⲫⲩⲥⲓⲥ ⲛⲧⲙⲛⲧⲛⲟⲩⲧⲉ ⲛⲁⲧⲧⲁⲕⲟ · ⲁⲗⲗⲁ ⲉⲧⲣⲉⲛⲡⲗⲏⲥⲥⲉ ⲛⲧⲟϥ ⲉϫⲛⲧⲉϥⲑⲉⲱⲣⲓⲁ · ⲟⲩⲕⲁⲗⲩⲙⲁ ⲁⲛ
ⲡⲉ ⲛⲧϩⲉ ⲙⲡⲁⲙⲱⲩⲥⲏⲥ ⲟⲩϩⲃⲥ ⲅⲁⲣ ⲛⲕⲁⲕⲉ ⲛⲧⲉⲧⲙⲛⲧⲁⲧⲥⲟⲟⲩⲛ ⲡⲉ ⲡⲉⲧⲙⲙⲁⲩ · ⲟⲩⲕⲁⲧⲁⲡⲉⲧⲁⲥⲙⲁ ⲡⲉ
ⲁⲛ ⲛϩⲁⲣⲉⲓⲟⲡⲉ · ⲡⲉϥⲥⲁ ⲅⲁⲣ ⲟⲩ ⲉⲃⲟⲗ ⲡⲉ ϩⲛϩⲉⲛⲁⲩⲁⲛ ⲁⲩⲁⲛ · ⲟⲩϩⲓⲗⲁⲥⲧⲏⲣⲓⲟⲛ ⲁⲛ ⲡⲉ
ⲉϥⲗⲁⲗⲱⲟⲩ ⲛⲛⲟⲩⲃ · ⲡⲉϥⲥⲁ ⲅⲁⲣ ⲟⲩⲉⲃⲟⲗ ⲡⲉ ϩⲛⲟⲩϩⲏⲗⲏ · ⲟⲩⲭⲉⲣⲟⲩⲃⲓⲛ ⲅⲁⲣ ⲁⲛ ⲙⲙⲟⲩⲛⲅ ⲛϭⲓϫ
ⲛⲣⲱⲙⲉ · ⲟⲩϣⲡⲏⲣⲉ ⲅⲁⲣ ⲧⲉ ⲧⲉϥⲧⲉⲭⲛⲏ · ⲁⲗⲗⲁ ⲧⲉⲭⲣⲓⲁ ⲧⲉ ⲛⲟⲩϩⲃⲥⲱ ⲛⲉⲥⲟⲟⲩ ϫⲉⲕⲁⲥ ⲉϥⲉϭⲱⲣϭ
ⲛϩⲏⲧⲥ ⲉⲡⲟⲩⲱⲛϣ ⲛⲟⲩⲁⲙⲣⲱⲙⲉ · ⲁⲗⲗⲁ ⲁϥⲃⲱⲕ ⲟⲛ ⲉϫⲛⲛⲁϣⲁϫⲉ ⲛϭⲓⲡⲓⲟⲩⲇⲁⲓ ⲛⲃⲣⲣⲉ · ⲁⲩⲱ ϥⲥⲱⲃⲉ
ⲛⲥⲁⲧⲙⲛⲧⲛⲟϭ ⲙⲡϣⲁϫⲉ ⲙⲡⲉⲡⲣⲟⲫⲏⲧⲏⲥ ⲉϥⲙⲓϣⲉ ⲙⲛⲡⲉⲡⲛⲉⲩⲙⲁ ⲉⲧⲟⲩⲁⲁⲃ · ⲁⲩⲱ ⲟⲩ ⲡⲉⲧϥϫⲱ ⲙⲙⲟϥ ·
ⲁⲛⲟⲕ ϯⲡⲓⲥⲧⲉⲩⲉ ⲁⲛ ϫⲉⲁⲡⲛⲟⲩⲧⲉ ⲟⲩⲱⲛϩ ⲉⲃⲟⲗ ϩⲓϫⲙⲡⲕⲁϩ · ⲉⲁⲡⲉⲧⲉⲙⲛⲧϥⲥⲭⲏⲙⲁ ϫⲓⲙⲟⲣⲫⲏ ϩⲙⲡⲉⲓⲛⲉ
ⲙⲡⲣⲱⲙⲉ · ⲁⲗⲗⲁ ⲉϣϫⲉ ⲕⲥⲱⲃⲉ ⲛⲥⲁⲡⲛⲟⲙⲟⲥ ⲱ ⲡⲓⲟⲩⲇⲁⲓ ⲁⲩⲱ ⲕⲟ ⲛⲁⲧⲥⲱⲧⲙ ⲛⲥⲁⲛⲉⲡⲣⲟⲫⲏⲧⲏⲥ · ⲁⲩⲱ
ⲕⲕⲁⲧⲁⲫⲣⲟⲛⲉⲓ ⲛⲛⲉⲩⲁⲅⲅⲉⲗⲓⲥⲧⲏⲥ ⲁⲩⲱ ⲕⲡⲱⲱⲛⲉ ⲛⲛϣⲁϫⲉ ⲛⲛⲁⲡⲟⲥⲧⲟⲗⲟⲥ · ⲟⲩⲕ ⲟⲩⲛ
ⲙⲁⲣⲛϫⲛⲉⲛⲉⲥⲧⲟⲓⲭⲓⲟⲛ ⲛⲧⲛⲉⲓⲙⲉ ⲉⲃⲟⲗ ϩⲓⲧⲟⲟⲧⲟⲩ · ϫⲉⲉⲩϩⲟⲙⲟⲗⲟⲅⲉⲓ ⲙⲡϫⲟⲉⲓⲥ ⲉⲛⲧⲁϥⲙⲟⲩ ϩⲛⲧⲥⲁⲣⲝ
· ϫⲉⲛⲓⲙ ⲡⲉ · ⲁⲩⲉⲓⲥ ⲛⲧⲛϫⲛⲟⲩ ⲡⲣⲏ ⲛϣⲟⲣⲡ · ⲁϫⲓⲥ ⲉⲣⲟⲛ ⲱ ⲡⲣⲏ ϫⲉⲉⲧⲃⲉⲟⲩ ⲁⲕⲥⲱⲕ ⲉⲣⲟⲕ
ⲛⲛⲉⲕⲁⲕⲧⲓⲛ · ⲛⲧⲉⲣⲟⲩⲥⲧⲁⲩⲣⲟⲩ ⲙⲡϫⲟⲉⲓⲥ · ⲉⲧⲃⲉⲟⲩ ϫⲉⲟⲩⲣⲱⲙⲉ ⲡⲉ ⲉϥϣⲟⲩⲉⲓⲧ ⲡⲉ ⲡⲉⲛⲧⲁⲩⲥⲧⲁⲩⲣⲟⲩ
ⲙⲙⲟϥ · ⲟⲩⲕ ⲟⲩⲛ ⲕⲙⲡϣⲁ ⲛⲣⲡⲁⲓ ϩⲓⲁⲃⲉⲗ ⲡⲇⲓⲕⲁⲓⲟⲥ ⲉⲩϩⲱⲧⲃ ⲙⲙⲟϥ · ϯⲛⲁϫⲛⲉⲧⲡⲉ ⲟⲛ · ⲁϫⲓⲥ
ⲉⲣⲟⲛ ⲱ ⲧⲡⲉ · ϫⲉⲉⲧⲃⲉⲟⲩ ⲁⲣϯϩⲓⲱⲱⲧⲉ ⲛⲟⲩⲕⲁⲕⲉ ⲙⲡⲛⲁⲩ ⲙⲙⲉⲉⲣⲉ · ⲉⲧⲃⲉϫⲉⲁⲛⲓⲟⲩⲇⲁⲓ ⲕⲱⲱⲛⲥ
ⲙⲡⲉⲥⲡⲓⲣ ⲙⲡϫⲟⲉⲓⲥ · ⲉⲃⲟⲗ ϫⲉⲟⲩⲣⲱⲙⲉ ⲉϥϣⲟⲩⲉⲓⲧ ⲡⲉ ⲡⲉⲧⲟⲩⲥⲧⲁⲩⲣⲟⲩ ⲙⲙⲟϥ ϩⲁⲣⲟⲛ · ⲉⲧⲃⲉⲟⲩ ϭⲉ
ⲟⲩⲛ ⲙⲡⲉⲣⲉⲉⲓⲙⲉ ⲉⲩϩⲓⲱⲛⲉ ⲉⲛⲁⲃⲟⲩⲑⲁⲓ ⲡⲓⲥⲣⲁⲏⲗⲓⲧⲏⲥ · ⲁϫⲓⲥ ⲉⲣⲟⲛ ⲱ ⲡⲕⲁϩ ϫⲉⲉⲧⲃⲉⲟⲩ ⲁⲕⲥⲧⲱⲧ
ⲉⲣⲉⲛⲉⲓⲣⲉϥⲙⲓϣⲉ ⲟⲩⲃⲉⲡⲛⲟⲩⲧⲉ ⲉⲓⲣⲉ ⲛⲧⲉⲓⲛⲟϭ ⲛⲧⲟⲗⲙⲏⲣⲓⲁ · ⲉⲧⲃⲉϫⲉⲟⲩⲣⲱⲙⲉ ⲉϥϣⲟⲩⲉⲓⲧ
ⲡⲉⲧⲟⲩⲥⲧⲁⲩⲣⲟⲩ ⲙⲙⲟϥ · ⲉⲧⲃⲉⲟⲩ ⲙⲡⲕⲥⲧⲱⲧ ⲉⲕⲛⲁⲩ ⲉⲏⲥⲁⲓⲁⲥ ⲉⲩⲟⲩⲉⲓⲥⲉ ⲙⲙⲟϥ ϩⲓⲧⲛⲙⲁⲛⲁⲥⲥⲏ ·
ⲁⲗⲗⲁ ⲙⲁϫⲛⲉⲡⲣⲡⲉ ϩⲱⲱϥ ⲟⲛ ϫⲉⲁϫⲓⲥ ⲉⲣⲟⲛ ⲱ ⲡⲣⲡⲉ ϫⲉⲉⲧⲃⲉⲟⲩ ⲁⲡⲕⲁⲧⲁⲡⲉⲧⲁⲥⲙⲁ ⲡⲱϩ ⲉⲩⲛⲁⲥⲧⲁⲩⲣⲟⲩ
ⲙⲡⲉⲭⲣⲓⲥⲧⲟⲥ ⲉⲧⲃⲉϫⲉⲟⲩⲣⲱⲙⲉ ⲉϥϣⲟⲩⲉⲓⲧ ⲡⲉ ⲛⲧⲁⲩⲥⲧⲁⲩⲣⲟⲩ ⲙⲙⲟϥ · ⲉⲧⲃⲉⲟⲩ ⲙⲡⲕⲛⲁϩϥ ⲛⲧⲉⲣⲟⲩⲡⲱϩⲧ
ⲉⲃⲟⲗ ϩⲛⲧⲉⲕⲙⲏⲧⲉ ⲙⲡⲉⲥⲛⲟϥ ⲛⲍⲁⲭⲁⲣⲓⲁⲥ · ⲁⲡⲟⲗⲟⲅⲓⲍⲉ ⲛⲁⲛ ⲧⲉⲛⲟⲩ ⲱ ⲧⲉⲕⲧⲏⲥⲓⲥ ⲧⲏⲣⲥ
ⲉⲧⲉⲙⲉⲥϣⲁϫⲉ · ⲛⲧⲁⲛⲕⲏⲣⲩⲥⲥⲉ ⲁⲛ ⲡⲉϫⲁⲥ ⲛⲟⲩϩⲏⲃⲉ ⲙⲡⲣⲉϥⲥⲱⲛⲧ · ⲛⲟⲩϣⲃⲣϩⲙϩⲁⲗ ⲁⲛ
ⲡⲉⲛⲧⲁⲩⲧⲟϭⲛⲉϥ ⲉⲡⲙⲟⲩ · ⲁⲗⲗⲁ ⲛⲧⲁⲛϣⲧⲟⲣⲧⲣ ⲁⲩⲱ ⲁⲛⲥⲧⲱⲧ ⲉⲩϣⲱⲥ ⲙⲡϫⲟⲉⲓⲥ · ⲧⲡⲉ ⲅⲁⲣ ⲱϣ ⲉⲃⲟⲗ
ϫⲉⲡⲛⲟⲩⲧⲉ ⲉⲛⲧⲁϥⲣⲥⲁⲣⲝ ⲡⲉⲛⲧⲁⲩⲥⲧⲁⲩⲣⲟⲩ ⲙⲙⲟϥ ϩⲛⲧⲥⲁⲣⲝ · ϯⲥⲟⲟⲩⲛ ⲉⲡⲁⲓ ϩⲛⲟⲩⲱⲣϫ · ⲁⲛⲟⲕ ⲅⲁⲣ
ⲡⲉϫⲁⲥ ⲡⲉⲛⲧⲁϥⲣⲁⲕⲧ ⲁϥⲉⲓ ⲉⲡⲉⲥⲏⲧ · ⲡⲣⲏ ⲁϣⲕⲁⲕ ⲉⲃⲟⲗ ϫⲉⲡⲁϫⲟⲉⲓⲥ ⲡⲉ ⲓⲏⲥⲟⲩⲥ ⲡⲉⲛⲧⲁⲩⲥⲧⲁⲩⲣⲟⲩ
ⲙⲙⲟϥ ϩⲛⲧⲥⲁⲣⲝ · ⲁⲛⲟⲕ ⲛⲧⲁⲓⲣϩⲟⲧⲉ ϩⲏⲧϥ ⲙⲡⲟⲩⲟⲉⲓⲛ ⲛⲧⲉϥⲙⲛⲧⲛⲟⲩⲧⲉ · ⲁⲓⲥⲱⲕ ⲉⲣⲟⲓ ⲛⲛⲁⲁⲕⲧⲓⲛ ·
ⲡⲕⲁϩ ϩⲱⲱϥ ⲟⲛ ⲱϣ ⲉⲃⲟⲗ ϫⲉⲡⲇⲏⲙⲓⲟⲩⲣⲅⲟⲥ ⲉⲛⲧⲁϥⲫⲟⲣⲉⲓ ⲛⲟⲩⲥⲁⲣⲝ ⲡⲉⲛⲧⲁⲩⲥⲧⲁⲩⲣⲟⲩ ⲙⲙⲟϥ ϩⲛⲧⲥⲁⲣⲝ
· ⲕⲁⲓ ⲅⲁⲣ ⲉϣϫⲉ ⲁⲓϫⲓ ⲡⲉϫⲁϥ ⲉⲡⲁϩⲁⲙⲏⲣ ⲛⲧⲉϥⲥⲁⲣⲝ ϩⲙⲡⲟⲩⲟⲙϥ · ⲁⲗⲗⲁ ⲙⲡⲉⲓⲉϣⲱⲣⲃ ⲉϩⲟⲩⲛ
ⲙⲡⲁⲙⲁϩⲧⲉ ⲛⲧⲉϥⲙⲛⲧⲛⲟⲩⲧⲉ · ⲧϩⲁⲗⲁⲥⲥⲁ ⲱϣ ⲉⲃⲟⲗ ϫⲉⲡⲁϣⲃⲣϩⲙϩⲁⲗ ⲁⲛ ⲡⲉ ⲛⲧⲁⲩⲥⲧⲁⲩⲣⲟⲩ ⲙⲙⲟϥ
ϩⲛⲧⲥⲁⲣⲝ · ϣⲁⲣⲉⲛⲧⲁϭⲥⲉ ⲅⲁⲣ ⲙⲡⲁϣⲃⲣϩⲙϩⲁⲗ ⲧϩⲣϣⲟ ⲛⲧⲁϫⲓⲥⲉ · ⲛⲟⲩⲉⲣⲏⲧⲉ ⲇⲉ ⲛⲧⲟⲟⲩ ⲙⲡⲁϫⲟⲉⲓⲥ
ⲉⲩⲧⲃⲃⲟ ⲛⲧⲁⲫⲩⲥⲓⲥ · ⲡⲣⲡⲉ ⲱϣ ⲉⲃⲟⲗ ⲉϥϫⲱ ⲙⲙⲟⲥ ϫⲉⲡⲉⲧⲟⲩϣⲙϣⲉ ⲛⲁϥ ⲛϩⲏⲧϥ ϫⲓⲛⲛϣⲟⲣⲡ ⲛⲧⲟϥ
ⲡⲉⲧⲟⲩϣⲱⲥ ⲙⲙⲟϥ ϩⲛⲧⲥⲁⲣⲝ · ⲉⲧⲃⲉⲡⲁⲓ ⲙⲡⲉⲓⲉϣϥⲓ ϩⲁⲧⲉⲓⲧⲟⲗⲙⲏⲣⲓⲁ ⲛⲧⲉⲓϭⲟⲧ · ⲁⲓⲡⲱϩ ⲛⲧⲁϣⲧⲏⲛ ·
ⲁⲙⲛⲧⲉ ⲁϣⲕⲁⲕ ⲉⲃⲟⲗ ϫⲉⲟⲩⲣⲱⲙⲉ ⲁⲛ ⲉϥϣⲟⲩⲉⲓⲧ ⲡⲉⲛⲧⲁϥⲉⲓ ⲉⲡⲉⲥⲏⲧ ⲉⲡⲉⲓⲙⲁ · ϯⲥⲟⲟⲩⲛ ⲅⲁⲣ ⲡⲉϫⲁϥ
ϫⲉⲟⲩ ⲡⲉ ⲡϩⲓⲥⲉ ⲉⲛⲧⲁⲓϣⲟⲡϥ · ⲡⲉⲛⲧⲁⲓϫⲓⲧϥ ⲅⲁⲣ ϩⲱⲥ ⲁⲓⲭⲙⲁⲗⲱⲧⲟⲥ · ⲁⲓϩⲉ ⲉⲣⲟϥ ⲉⲡⲉⲧⲉⲩⲛϣϭⲟⲙ
ⲙⲙⲟϥ ⲡⲉ ⲉϩⲱⲃ ⲛⲓⲙ · ⲁⲗⲗⲁ ⲉϣϫⲉ ⲕⲟ ⲛⲁⲡⲓⲥⲧⲟⲥ ⲉⲛⲉⲥⲧⲟⲓⲭⲓⲟⲛ · ⲟⲩⲕ ⲟⲩⲛ ⲙⲁⲣⲛϫⲛⲉⲛϭⲟⲙ
ⲛⲙⲡⲏⲩⲉ · ⲁϫⲓⲥ ⲉⲣⲟⲛ ⲱ ⲛⲁⲅⲅⲉⲗⲟⲥ ⲙⲛⲛⲁⲣⲭⲁⲅⲅⲉⲗⲟⲥ · ⲙⲛⲛⲉⲥⲧⲣⲁⲧⲓⲁ ⲧⲏⲣⲟⲩ ⲛⲙⲡⲏⲩⲉ ϫⲉⲛⲓⲙ
ⲡⲉⲛⲧⲁϥⲟⲩⲱⲛϩ ⲉⲃⲟⲗ ϩⲓϫⲙⲡⲕⲁϩ · ⲁⲩⲱ ⲡⲉⲛⲧⲁⲩⲥⲧⲁⲩⲣⲟⲩ ⲙⲙⲟϥ ϩⲛⲧⲥⲁⲣⲝ · ⲁⲩⲱ ⲥⲉⲛⲁⲟⲩⲱϣⲃ ⲧⲏⲣⲟⲩ
ⲉⲩⲱϣ ⲉⲃⲟⲗ ⲙⲛⲡⲉⲡⲣⲟⲫⲏⲧⲏⲥ ⲇⲁⲩⲉⲓⲇ · ϫⲉⲡϫⲟⲉⲓⲥ ⲛϭⲟⲙ ⲛⲧⲟϥ ⲡⲉ ⲡⲣⲣⲟ ⲙⲡⲉⲟⲟⲩ · ⲡⲁⲓ ⲉⲧⲉⲡⲱϥ
ⲡⲉ ⲡⲉⲟⲟⲩ ⲙⲛⲡⲁⲙⲁϩⲧⲉ ϣⲁⲉⲛⲉⲓⲉⲛⲉϩ ϩⲁⲙⲏⲛ · ◈ — ◈ — ◈ — ◈ — ◈ — ◈ ⲡⲣⲟⲕⲗⲟⲥ
ⲡⲁⲣⲭⲏⲉⲡⲓⲥⲕⲟⲡⲟⲩ · — — — — — — — — 

ⲟⲩⲉⲅⲕⲱⲙⲓⲟⲛ ⲉⲁϥⲧⲁⲩⲟⲟϥ ⲛϭⲓⲡⲉⲛⲡⲉⲧⲟⲩⲁⲁⲃ ⲛⲉⲓⲱⲧ ⲫⲗⲁⲃⲓⲁⲛⲟⲥ ⲡⲉⲡⲓⲥⲕⲟⲡⲟⲥ ⲛⲉⲫⲉⲥⲟⲥ ⲧⲡⲟⲗⲓⲥ
ⲉⲁϥⲧⲁⲩⲟⲟϥ ⲉⲡϩⲁⲅⲓⲟⲥ ⲇⲏⲙⲏⲧⲣⲓⲟⲥ ⲡⲁⲣⲭⲏⲉⲡⲓⲥⲕⲟⲡⲟⲥ ⲛⲣⲁⲕⲟⲧⲉ ϩⲙⲡⲉϩⲟⲟⲩ ⲙⲡⲉϥⲣⲡⲙⲉⲉⲩⲉ ⲉⲧⲧⲁⲓⲏⲩ
ⲉⲧⲉⲥⲟⲩϫⲟⲩⲧⲏ ⲡⲉ · ⲙⲡⲉⲃⲟⲧ ⲑⲱⲑ · ⲁϥϣⲁϫⲉ ⲇⲉ ⲟⲛ ⲉⲧⲃⲉⲛⲉϣⲡⲏⲣⲉ ⲛⲧⲁⲡⲛⲟⲩⲧⲉ ⲁⲁⲩ ⲉⲃⲟⲗ
ϩⲓⲧⲟⲟⲧϥ ⲁϥϣⲁϫⲉ ⲇⲉ ⲟⲛ ϩⲙⲡⲉⲓⲉⲅⲕⲱⲙⲓⲟⲛ ⲛⲟⲩⲱⲧ ⲉⲧⲃⲉⲡϩⲁⲅⲓⲟⲥ ⲙⲙⲁⲣⲧⲩⲣⲟⲥ ⲁⲩⲱ ⲙⲡⲁⲣⲑⲉⲛⲟⲥ ⲁⲡⲁ
ⲡⲉⲧⲣⲟⲥ ⲡⲁⲣⲭⲏⲉⲡⲓⲥⲕⲟⲡⲟⲥ ⲛⲧⲉⲓⲡⲟⲗⲓⲥ ⲛⲟⲩⲱⲧ ⲣⲁⲕⲟⲧⲉ · ⲁⲩⲱ ⲉⲧⲃⲉⲧϩⲁⲅⲓⲁ ⲙⲙⲁⲣⲧⲩⲣⲟⲥ
ⲧⲣⲙⲧⲁⲛⲧⲓⲟⲭⲓⲁ ⲧⲡⲟⲗⲓⲥ ⲙⲛⲡⲉⲥϣⲏⲣⲉ ⲥⲛⲁⲩ ⲫⲓⲗⲟⲡⲁⲧⲱⲣ ⲙⲛⲉⲩⲧⲣⲟⲡⲓⲟⲥ · ⲉⲁϥϣⲁϫⲉ ⲇⲉ ⲟⲛ
ⲉⲧⲃⲉⲡⲧⲱⲃⲥ ⲛⲧⲉⲯⲩⲭⲏ ⲁⲩⲱ ⲉⲧⲃⲉⲡⲉϩⲣⲏⲧⲟⲛ ⲉⲧⲥⲏϩ ϩⲛⲓⲉⲣⲉⲙⲓⲁⲥ ⲡⲉⲡⲣⲟⲫⲏⲧⲏⲥ ϫⲉϩⲙⲡⲉϩⲟⲟⲩ ⲉⲧⲙⲙⲁⲩ
ϯⲛⲁⲧⲁϩⲟ ⲉⲣⲁⲧⲥ ⲛⲟⲩⲁⲛⲁⲧⲟⲗⲏ ⲙⲙⲉ ϩⲙⲡⲏⲓ ⲛⲇⲁⲩⲉⲓⲇ ϩⲛⲟⲩⲉⲓⲣⲏⲛⲏ ⲛⲧⲉⲡⲛⲟⲩⲧⲉ ϩⲁⲙⲏⲛ · ⲡⲕⲁⲓⲣⲟⲥ
ⲗⲟⲓⲡⲟⲛ ⲕⲓⲙ ⲉⲣⲟⲓ ⲉⲧⲣⲁⲕⲓⲙ ⲉⲡⲟⲣⲅⲁⲛⲟⲛ ⲙⲡⲁⲗⲁⲥ ⲉⲧϭⲟϫⲃ ⲁⲩⲱ ⲧⲁⲧⲁⲡⲣⲟ ⲛⲁⲥⲑⲉⲛⲏⲥ ⲉⲧⲣⲁϫⲟⲟⲥ
ϩⲱⲱⲧ ⲙⲛⲡⲣⲉϥⲯⲁⲗⲗⲉⲓ ⲇⲁⲩⲉⲓⲇ ⲁⲩⲱ ⲡⲣⲉϥϩⲱⲥ ⲉⲡⲛⲟⲩⲧⲉ ϫⲉⲁⲕϭⲙⲡϣⲓⲛⲉ ⲙⲡⲕⲁϩ ⲁⲕⲧⲣⲉϥϯϩⲉ ⲁⲕⲧⲁϣⲉ
ⲁⲁϥ ⲛⲣⲙⲙⲁⲟ · ⲁⲡⲉⲓⲉⲣⲟ ⲡⲛⲟⲩⲧⲉ ⲙⲟⲩϩ ⲙⲙⲟⲟⲩ ⲁⲕⲥⲟⲃⲧⲉ ⲛⲧⲉⲩϩⲣⲉ ϫⲉⲡⲁⲓ ⲡⲉ ⲡⲉⲛⲥⲟⲃⲧⲉ ⲛⲁⲙⲉ ·
ⲁϥϭⲙⲡϣⲓⲛⲉ ⲙⲡⲕⲁϩ ⲁϥⲧⲣⲉϥϯϩⲉ ⲁϥⲧⲁϣⲉ ⲁⲁϥ ⲛⲣⲙⲙⲁⲟ · ⲉϣϫⲉ ⲟⲩⲉⲩⲫⲣⲟⲥⲩⲛⲏ ⲛⲛⲣⲱⲙⲉ ⲡⲉ ⲡⲏⲣⲡ
ⲛϩⲩⲗⲓⲕⲟⲥ ⲡⲁⲓ ⲉⲩϣⲁⲛⲣϩⲟⲩⲟ ⲥⲱ ⲉⲃⲟⲗ ⲛϩⲏⲧϥ ϣⲁⲩϯϩⲉ · ⲁⲩⲱ ϣⲁⲣⲉⲟⲩⲙⲛⲧϣⲛⲁ ϣⲱⲡⲉ ⲛϩⲏⲧϥ · ⲉⲓⲉ
ⲟⲩⲏⲣ ⲧⲉ ⲧⲉⲩⲫⲣⲟⲥⲩⲛⲏ ⲙⲛⲡⲣⲁϣⲉ ⲛⲛⲣⲱⲙⲉ ⲛⲧⲁⲩⲥⲱ ⲉⲃⲟⲗ ϩⲛⲧⲡⲏⲅⲏ ⲙⲙⲟⲟⲩ ⲛⲱⲛϩ ⲡⲉⲭⲣⲓⲥⲧⲟⲥ ·
ⲉϣϫⲉ ϣⲁⲣⲉⲡⲕⲁϩ ⲉⲩⲫⲣⲁⲛⲉ ⲉⲣϣⲁⲛⲡϩⲟⲩⲟ ⲙⲡⲉ · ⲉⲓ ⲉϫⲱϥ · ⲉⲓⲉ ⲟⲩⲏⲣ ⲧⲉ ⲧⲉⲩⲫⲣⲟⲥⲩⲛⲏ ⲙⲛⲡⲣⲁϣⲉ
ⲛⲛⲣⲱⲙⲉ · ⲙⲡⲛⲁⲩ ⲛⲧⲁⲡⲙⲟⲩⲓ ⲛϩⲱⲟⲩ ⲛⲛⲟⲏⲧⲟⲛ ⲉⲓ ⲉϫⲛⲧⲥⲟⲣⲧ ⲛⲛⲟⲏⲧⲏ · ⲡϩⲱⲟⲩ ⲙⲉⲛ ⲉⲧⲟⲩⲟⲛϩ
ⲉⲃⲟⲗ ϣⲁϥϯ ⲛⲟⲩⲕⲁⲣⲡⲟⲥ ⲉϥⲟⲩⲟⲛϩ ⲉⲃⲟⲗ ⲥⲁⲣⲕⲓⲕⲟⲥ · ⲡϩⲱⲟⲩ ⲇⲉ ⲛⲧⲟϥ ⲙⲡⲛⲉⲩⲙⲁⲧⲓⲕⲟⲛ ·
ⲛⲧⲉⲣⲉϥⲉⲓ ⲉϫⲙⲡⲕⲁϩ ⲁⲛⲣⲱⲙⲉ · ϯⲕⲁⲣⲡⲟⲥ ⲙⲡⲛⲉⲩⲙⲁⲧⲓⲕⲟⲛ · ⲁϣ ϭⲉ ⲧⲉⲛⲟⲩ ⲛⲉ ⲛⲕⲁⲣⲡⲟⲥ ⲉⲧⲙⲙⲁⲩ
ⲥⲱⲧⲙ ⲁⲛⲟⲕ ϯⲛⲁⲧⲁⲙⲟⲕ · ⲟⲩⲙⲟⲛⲟⲛ ⲙⲡⲣⲇⲓⲥⲧⲁⲍⲉ ⲟⲩⲇⲉ ⲙⲡⲣⲕⲣⲙⲣⲙ ⲟⲩⲉⲕⲕⲗⲏⲥⲓⲁ ⲛⲟⲩⲱⲧ
ⲧⲉⲛⲧⲁⲥϣⲧⲁⲙ ⲉⲓϣⲁϫⲉ · ⲉⲧⲥⲩⲛⲁⲅⲱⲅⲏ ⲛⲛⲓⲟⲩⲇⲁⲓ ⲧⲁⲓ ⲙⲉⲛ ⲉⲓⲙⲟⲩⲧⲉ ⲉⲣⲟⲥ ⲁⲛ ϫⲉⲉⲕⲕⲗⲏⲥⲓⲁ
ⲙⲡⲛⲉⲩⲙⲁⲧⲓⲕⲟⲛ ⲉⲧⲃⲉⲡⲁⲓ ⲣⲱ ⲁⲩϣⲧⲁⲙ ⲙⲙⲟⲥ · ϩⲓⲧⲙⲡⲉⲛⲧⲁϥⲧⲱⲟⲩⲛ ⲉⲃⲟⲗ ϩⲛⲛⲉⲧⲙⲟⲟⲩⲧ ⲁϥϩⲙⲟⲟⲥ
ϩⲓⲧⲟⲩⲛⲁⲙ ⲙⲡⲉϥⲉⲓⲱⲧ ⲁϥⲣⲣⲱⲙⲉ ϩⲓⲧⲙⲡⲉϥⲟⲩⲉϩⲥⲁϩⲛⲉ · ϩⲉⲛϣⲟ ⲛϣⲟ ⲙⲛϩⲉⲛⲧⲃⲁ ⲛⲧⲃⲁ ·
ⲛⲉⲛⲧⲁⲩⲟⲩⲱⲛ · ⲙⲙⲟⲟⲩ ⲛⲁⲛ ϩⲓⲧⲙⲡⲉϥⲥⲛⲟϥ ⲉⲧⲟⲩⲁⲁⲃ · ⲛⲧⲁⲩⲡⲁϩⲧϥ ⲉⲃⲟⲗ ϩⲁⲣⲟⲛ ⁛— ⲛⲕⲁⲣⲡⲟⲥ ⲇⲉ
ⲛⲧⲁⲓϣⲣⲡϫⲟⲟⲩ ⲛⲉ ⲛⲁⲓ · ⲧⲉⲅⲕⲣⲁⲧⲉⲓⲁ · ⲡⲧⲃⲃⲟ · ⲧⲡⲁⲣⲑⲉⲛⲓⲁ · ⲧⲙⲛⲧⲛⲁⲏⲧ · ⲧⲉⲓⲣⲏⲛⲏ ·
ⲧϩⲉⲗⲡⲓⲥ · ⲧⲙⲛⲧⲣⲙⲣⲁϣ · ⲧⲙⲛⲧⲥⲧⲙⲏⲧ · ⲙⲛⲛⲉⲧⲛⲏⲩ ⲙⲛⲛⲥⲁⲛⲁⲓ · ⲛⲁⲓ ⲛⲉ ⲛⲧⲁϯⲥⲱϣⲉ
ⲙⲡⲛⲉⲩⲙⲁⲧⲓⲕⲟⲛ ⲧⲁⲩⲟⲟⲩ ⲉϩⲣⲁⲓ ϩⲓⲧⲙⲡϩⲱⲟⲩ ⲙⲡⲛⲉⲩⲙⲁⲧⲓⲕⲟⲛ ⲛⲧⲁϥⲉⲓ ⲉϫⲱⲥ · ⲡⲕⲁⲓⲣⲟⲥ ⲗⲟⲓⲡⲟⲛ ⲡⲉ
ⲡⲁⲓ ⲉⲧⲣⲁϫⲟⲟⲥ · ⲙⲛⲡⲉⲡⲣⲟⲫⲏⲧⲏⲥ · ⲁⲩⲱ ⲡⲛⲟⲙⲟⲑⲉⲧⲏⲥ ⲙⲱⲩⲥⲏⲥ · ϫⲉⲙⲁⲣⲛϫⲱ ⲉⲡϫⲟⲉⲓⲥ ϩⲛⲟⲩⲉⲟⲟⲩ
ⲅⲁⲣ ⲁϥϫⲓⲉⲟⲟⲩ ⁛— ⲉϣϫⲉ ⲁⲛⲉⲧⲙⲙⲁⲩ ⲣϣⲡⲏⲣⲉ ⲉⲩⲛⲁⲩ ⲉⲛⲉⲩϫⲁϫⲉ ⲉⲩⲙⲟⲩ ϩⲛⲧϩⲁⲗⲗⲁⲥⲁ ⲉⲓⲉ ⲉⲧⲃⲉⲟⲩ
ⲛϯⲛⲁⲣϣⲡⲏⲣⲉ ⲁⲛ ⲁⲛⲟⲕ ⲉⲓⲛⲁⲩ ⲉⲡⲉⲛⲧⲁϥⲙⲟⲩ ϩⲁⲣⲟⲛ · ⲁⲩⲱ ⲁϥⲧⲱⲟⲩⲛ ϣⲁⲛⲧϥⲑⲃⲃⲓⲟ ⲙⲡϫⲁⲥⲓϩⲏⲧ ⁛—
ⲁⲩⲉⲓⲥ ⲗⲟⲓⲡⲟⲛ ⲛⲧⲁⲕⲓⲙ ⲉⲡⲟⲣⲅⲁⲛⲟⲛ ⲙⲡⲁⲗⲁⲥ ⲛⲧⲁⲧⲁⲩⲟ ⲛϩⲉⲛⲕⲟⲩⲓ ⲛⲧⲁⲓⲟ · ⲉⲡⲉⲓⲡⲉⲧⲟⲩⲁⲁⲃ
ⲉⲧⲛⲥⲟⲟⲩϩ ⲉϩⲟⲩⲛ ⲉⲡⲉϥⲣⲁⲛ ⲉⲧⲟⲩⲁⲁⲃ · ⲟⲩⲉⲓⲱⲧ ⲙⲙⲁⲓⲛⲉϥϣⲏⲣⲉ ⲡⲉ · ⲟⲩϣⲱⲥ ⲛⲣⲉϥⲙⲟⲟⲛⲉ ⲕⲁⲗⲱⲥ
ⲡⲉ ⲉϥⲫⲟⲣⲉⲓ ⲛⲧⲥⲛⲧⲉ ⲛⲁⲣⲉⲧⲏ · ⲧⲡⲁⲣⲑⲉⲛⲓⲁ · ⲁⲩⲱ ⲡⲅⲁⲙⲟⲥ ⲛⲥⲉⲙⲛⲟⲛ · ⲁⲗⲗⲁ ⲙⲉϣⲁⲕ ⲛⲧⲉⲟⲩⲁ
ϫⲟⲟⲥ ⲛⲁⲓ · ϫⲉⲙⲛϣϭⲟⲙ ⲉⲧⲣⲉⲡⲣⲱⲙⲉ ⲣⲡⲁⲣⲑⲉⲛⲟⲥ ⲙⲛⲛⲥⲁⲧⲣⲉϥϫⲓⲥϩⲓⲙⲉ · ⲙⲁⲣⲉⲡⲉⲧⲙⲙⲁⲩ ⲥⲱⲧⲙ ⲁⲛⲟⲕ
ϯⲛⲁϯ ⲛⲁϥ ⲛⲟⲩⲁⲡⲟⲇⲓⲝⲓⲥ ⲉⲃⲟⲗ ϩⲛⲛⲉⲅⲣⲁⲫⲏ ⲉⲧⲟⲩⲁⲁⲃ · ⲛⲧⲁϫⲟⲟⲥ ϩⲱ ⲙⲛⲡⲉⲛⲥⲱⲧⲏⲣ ϫⲉⲟⲩⲛϩⲟⲓⲛⲉ
ⲉⲁⲩⲁⲁⲩ ⲛⲥⲓⲟⲩⲣ ⲙⲙⲓⲛⲙⲙⲟⲟⲩ ⲉⲧⲃⲉⲧⲙⲛⲧⲣⲣⲟ ⲛⲙⲡⲏⲩⲉ · ⲛⲉⲥⲓⲟⲩⲣ ⲅⲁⲣ ⲉϣⲁⲩϫⲡⲟⲟⲩ ⲉⲃⲟⲗ ϩⲛϩⲏⲧⲥ
ⲛⲧⲉⲩⲙⲁⲁⲩ ⲉⲩⲟ ⲛⲥⲓⲟⲩⲣ ⲡⲉⲩⲣⲁⲛ ⲙⲙⲁⲧⲉ · ⲡⲉⲥⲓⲟⲩⲣ ⲡⲉⲧⲛⲁⲁϥ ⲇⲉ ⲛⲥⲓⲟⲩⲣ ⲙⲙⲓⲛⲙⲙⲟϥ ⲛⲓⲙ
ⲡⲉⲧⲛⲁϣϣⲁϫⲉ ⲉⲧⲉϥⲙⲛⲧϫⲱⲱⲣⲉ · ⲉⲛⲉⲛⲧⲁⲇⲁⲩⲉⲓⲇ ⲅⲁⲣ ⲡⲁⲧⲁⲥⲥⲉ ⲛⲅⲟⲗⲓⲁⲑ · ⲉⲣⲉⲛⲉⲥⲕⲉⲩⲉ
ⲙⲡⲟⲗⲉⲙⲓⲕⲟⲛ ⲧⲟ ϩⲓⲱⲱϥ ⲛⲉⲩⲛⲁⲉⲡⲁⲓⲛⲟⲩ ⲙⲙⲟϥ ⲁⲛ ⲡⲉ ⲛϯϩⲉ ⲧⲏⲣⲥ · ⲁⲗⲗⲁ ⲛⲧⲉⲣⲉϥⲡⲁⲧⲁⲥⲥⲉ ⲙⲙⲟϥ
ⲭⲱⲣⲓⲥϩⲟⲡⲗⲟⲛ ϩⲓⲙⲉⲣⲉϩ ⲛⲧϩⲉ ⲛⲧϩⲉ ⲛⲛⲉⲛⲧⲁⲩⲙⲟⲩ ⲧⲏⲣⲟⲩ · ⲙⲛⲛⲉⲡⲓⲛⲓⲕⲓⲟⲛ ⲉⲧⲉⲛⲉⲧϫⲣⲁⲉⲓⲧ ⲛⲉ ·
ⲛⲧⲉⲓϩⲉ ⲟⲛ ⲉⲣϣⲁⲛⲡⲣⲱⲙⲉ · ⲉⲧⲟⲩⲛⲁϫⲡⲟϥ ⲉϥⲟ ⲛⲥⲓⲟⲩⲣ · ⲁⲅⲱⲛⲓⲍⲉ ⲥⲉⲛⲁⲟⲡⲥ ⲉⲣⲟϥ ⲁⲛ
ⲉⲩⲙⲛⲧϫⲱⲱⲣⲉ · ⲛⲧϩⲉ ⲙⲡⲉⲧⲛⲁⲁⲅⲱⲛⲓⲍⲉ ⲉⲣⲉⲛⲉϥⲙⲉⲗⲟⲥ ⲙⲙⲟϥ ⁛— ⲇⲁⲩⲉⲓⲇ ⲙⲉⲛ ⲅⲁⲣ ⲛⲧⲁϥⲡⲁⲧⲁⲥⲥⲉ
ⲙⲡⲙⲟⲩⲓ ⲙⲛⲧⲁⲣⲝ ⲛⲟⲩⲥⲟⲡ ⲏ ⲥⲛⲁⲩ ⲁⲩⲱ ϣⲁϣⲟⲙⲛⲧ ⲛⲥⲟⲡ · ⲇⲏⲙⲏⲧⲣⲓⲟⲥ ⲇⲉ ⲛⲧⲟϥ ⲡⲁⲣⲭⲏⲉⲡⲓⲥⲕⲟⲡⲟⲥ
ⲛⲧⲁϥⲡⲁⲧⲁⲥⲥⲉ ⲛⲛϩⲏⲇⲟⲛⲏ ⲙⲙⲏⲛⲉ ⁛— ⲡⲉⲧⲙⲓϣⲉ ⲙⲛⲛⲉⲑⲏⲣⲓⲟⲛ ⲛⲟⲩⲙⲛⲧϫⲱⲱⲣⲉ ⲁⲛ ⲡⲉ · ⲛⲧϩⲉ
ⲙⲡⲉⲧⲙⲓϣⲉ ⲙⲛⲙⲡⲁⲑⲟⲥ · ⲉⲣϣⲁⲛⲛⲉⲑⲏⲣⲓⲟⲛ · ⲟⲩⲱⲙ ⲙⲡⲣⲱⲙⲉ ⲙⲉⲩϩⲉ ⲉⲣⲟϥ ⲛⲕⲉⲥⲟⲡ ⲉⲧⲣⲉϥⲙⲓϣⲉ
ⲛⲙⲙⲁϥ · ⲧϩⲏⲇⲟⲛⲏ ⲇⲉ ⲛⲧⲟⲥ ⲡⲣⲱⲙⲉ ⲉⲧⲛⲁⲕⲁⲙⲁ ⲛⲁⲥ ⲛϩⲏⲧϥ ⲙⲉⲥⲗⲟ ⲉⲥⲡⲁⲧⲁⲥⲥⲉ ⲙⲙⲟϥ ⲙⲙⲏⲛⲉ
ϣⲁⲛⲧⲉⲥⲧⲁⲕⲟϥ ⲛⲥⲁⲩⲝⲁⲛⲉ ⲛϩⲏⲧϥ · ⲁⲩⲱ ⲥⲉⲥⲟⲟⲩⲛ ⲙⲡⲁⲓ ⲛϭⲓⲛⲥⲟⲫⲟⲥ ⲛⲉⲅⲕⲣⲁⲧⲏⲥ ⲉⲧⲃⲉⲡⲁⲓ ⲣⲱ
ⲉⲩⲡⲏⲧ ⲉⲡϫⲁⲓⲉ · ⲡⲗⲏⲛ ⲙⲁⲣⲛⲕⲧⲉⲡϣⲁϫⲉ ⲉϫⲙⲡⲉⲓⲡⲉⲧⲟⲩⲁⲁⲃ · ⲧⲉⲛⲟⲩ ⲛⲧⲛⲧⲁⲙⲱⲧⲛ ⲉⲛⲉϥⲁⲣⲉⲧⲏ
ⲙⲛⲛⲉϥⲙⲛⲧϫⲱⲱⲣⲉ · ⲡⲡⲉⲧⲟⲩⲁⲁⲃ ϭⲉ ⲟⲩⲛ ⲇⲏⲙⲏⲧⲣⲓⲟⲥ ⲛⲉⲩⲉⲃⲟⲗ ⲡⲉ ϩⲛⲛⲛⲟϭ ⲙⲡⲣⲉⲥⲃⲩⲧⲉⲣⲟⲥ
ⲉⲧϯⲥⲟⲉⲓⲧ ϩⲛⲧⲡⲟⲗⲓⲥ ⲣⲁⲕⲟⲧⲉ · ⲙⲛⲛⲥⲁⲧⲣⲉϥⲙⲟⲩ ⲅⲁⲣ ⲛϭⲓⲡⲡⲉⲧⲟⲩⲁⲁⲃ ⲓⲟⲩⲗⲓⲁⲛⲟⲥ
ⲡⲁⲣⲭⲏⲉⲡⲓⲥⲕⲟⲡⲟⲥ ⲛⲣⲁⲕⲟⲧⲉ ⲁⲡⲉⲑⲣⲟⲛⲟⲥ ⲛⲣⲁⲕⲟⲧⲉ ⲣⲟⲩⲙⲏⲏϣⲉ ⲛϩⲟⲟⲩ ⲉϥⲕⲏ ⲉⲃⲟⲗ ⲛⲁⲧⲉⲡⲓⲥⲕⲟⲡⲟⲥ
ⲙⲡⲉⲣⲱⲙⲉ ϩⲙⲟⲟⲥ ⲉϫⲙⲡⲉⲑⲣⲟⲛⲟⲥ ⲛⲧⲙⲛⲧⲁⲣⲭⲏⲉⲡⲓⲥⲕⲟⲡⲟⲥ ⲉⲃⲟⲗ ϫⲉⲡⲕⲁⲓⲣⲟⲥ ⲡⲉ ⲛⲛⲣⲣⲱⲟⲩ ⲛⲁⲛⲟⲙⲟⲥ ·
ⲁⲩⲱ ⲛⲣⲉϥϣⲙϣⲉⲉⲓⲇⲱⲗⲟⲛ · ⲉⲣⲉⲟⲩⲛⲟϭ ⲛⲇⲓⲱⲅⲙⲟⲥ ϩⲓϫⲛⲧⲉⲕⲕⲗⲏⲥⲓⲁ · ⲁⲩⲱ ⲛⲉⲣⲉⲡⲗⲁⲟⲥ ⲟ ⲛⲧϩⲉ
ⲛⲛⲉⲓⲉⲥⲟⲟⲩ ⲉⲧⲉⲙⲛⲧⲟⲩϣⲱⲥ ⲙⲙⲁⲩ · ϩⲓⲧⲙⲡⲟⲩⲱϣ ⲟⲩⲛ ⲙⲡⲛⲟⲩⲧⲉ · ⲙⲛⲧⲉⲯⲏⲫⲟⲥ ⲙⲡⲗⲁⲟⲥ ⲧⲏⲣϥ
ⲁⲩⲁⲙⲁϩⲧⲉ ⲛⲓⲱⲥⲏⲫ ⲛⲃⲣⲣⲉ · ⲉⲓϣⲁϫⲉ ⲉⲡϩⲁⲅⲓⲟⲥ ⲇⲏⲙⲏⲧⲣⲓⲟⲥ ⲁⲩⲑⲙⲥⲟϥ ⲉϫⲙⲡⲑⲣⲟⲛⲟⲥ · ⲙⲡϩⲁⲅⲓⲟⲥ
ⲙⲁⲣⲕⲟⲥ ⲡⲉⲩⲁⲅⲅⲉⲗⲓⲥⲧⲏⲥ · ⲁⲗⲗⲁ ⲡⲟⲗⲗⲁⲕⲓⲥ · ⲕⲛⲁϫⲟⲟⲥ ⲛⲁⲓ ⲱ ⲡⲉⲧⲥⲱⲧⲙ ϫⲉⲉⲥⲧⲱ ⲉⲕⲧⲟⲛⲧⲛ
ⲙⲡⲉⲓⲡⲉⲧⲟⲩⲁⲁⲃ ⲉⲓⲱⲥⲏⲫ ⲙⲡⲉⲕⲧⲟⲛⲧⲛ ⲛⲧⲉⲥϩⲓⲙⲉ ⲙⲡⲉⲓⲡⲉⲧⲟⲩⲁⲁⲃ ⲁⲩⲱ ⲛϩⲁⲕ ⲉⲧⲉⲥϩⲓⲙⲉ ⲛⲁⲧϣⲁⲩ
ⲉⲧⲙⲙⲁⲩ · ⲛⲧⲁⲥⲫⲑⲟⲛⲉⲓ ⲉⲡⲡⲉⲧⲟⲩⲁⲁⲃ ⲓⲱⲥⲏⲫ ⲉⲓϣⲁϫⲉ ⲉⲧⲉⲥϩⲓⲙⲉ ⲛⲣⲙⲛⲕⲏⲙⲉ · ⲙⲙⲟⲛ ⲙⲙⲟⲛ ⲙⲏ
ⲅⲉⲛⲟⲓⲧⲟ ⲁⲗⲗⲁ ⲕⲱ ⲛⲁⲓ ⲉⲃⲟⲗ ⲱ ⲡⲗⲁⲟⲥ · ⲙⲙⲁⲓⲡⲉⲭⲣⲓⲥⲧⲟⲥ · ⲓⲱⲥⲏⲫ ⲅⲁⲣ ⲉⲛⲉⲛⲧⲁϥⲛⲕⲟⲧⲕ
ⲙⲛⲧⲣⲙⲛⲕⲏⲙⲉ ⲛⲉⲟⲩⲛⲟⲃⲉ ⲛⲁϥ ⲡⲉ · ⲟⲩⲡⲟⲣⲛⲉⲓⲁ ⲅⲁⲣ ⲧⲉⲧϥⲛⲁⲁⲥ ⲉⲧⲃⲉⲡⲁⲓ ⲣⲱ ⲁϥϩⲁⲣⲉϩ ⲉⲡⲉϥⲥⲱⲙⲁ
ⲉϥⲟⲩⲁⲁⲃ ⲙⲡⲛⲟⲩⲧⲉ ⲛⲧⲁϥⲧⲁⲙⲓⲟϥ · ⲡⲡⲉⲧⲟⲩⲁⲁⲃ ⲇⲉ ⲛⲧⲟϥ ⲇⲏⲙⲏⲧⲣⲓⲟⲥ ⲉⲛⲉⲛⲧⲁϥⲛⲕⲟⲧⲕ ⲙⲛⲧⲉϥⲥϩⲓⲙⲉ
· ⲛⲉⲙⲛⲛⲟⲃⲉ ⲉⲣⲟϥ ⲡⲉ ⲛⲧⲁⲩϣⲟⲛⲃⲟⲩ ⲙⲛⲛⲉⲩⲉⲣⲏⲩ ⲉⲃⲟⲗ ϩⲓⲧⲙⲡⲛⲟⲩⲧⲉ · ⲁⲗⲗⲁ ⲡⲁⲛⲧⲱⲥ ⲕⲛⲁϫⲟⲟⲥ
ϫⲉⲟⲩⲉⲡⲓⲥⲕⲟⲡⲟⲥ ⲡⲉ · ⲛⲉϣϣⲉ ⲁⲛ ⲉⲣⲟϥ ⲉϫⲓⲥϩⲓⲙⲉ · ⲙⲡⲣϫⲟⲟⲥ ⲛⲧⲉⲓϩⲉ ⲱ ⲡⲥⲟⲛ · ⲕⲁⲓ ⲅⲁⲣ
ⲁⲛⲕⲁⲛⲱⲛ ⲉⲧⲟⲩⲁⲁⲃ ⲛⲛⲁⲡⲟⲥⲧⲟⲗⲟⲥ ϫⲟⲟⲥ ⲛϯϩⲉ ϫⲉⲉϣⲱⲡⲉ ⲟⲩⲁⲡⲉ ⲉⲟⲩⲛⲧⲁϥ ⲥϩⲓⲙⲉ ⲙⲙⲁⲩ ϩⲁⲧϩⲏ
ⲙⲡⲁⲧϥⲣⲉⲡⲓⲥⲕⲟⲡⲟⲥ · ⲙⲛⲛⲥⲱⲥ ⲉϥϣⲁⲛⲣⲉⲡⲓⲥⲕⲟⲡⲟⲥ ⲛⲛϥⲉϣⲛⲟϫⲥ ⲉⲃⲟⲗ ⲁⲗⲗⲁ ⲙⲁⲣϥϭⲱ ⲛⲙⲙⲁⲥ ·
ϣⲁⲣⲉⲡⲁⲡⲟⲥⲧⲟⲗⲟⲥ ⲉⲧⲟⲩⲁⲁⲃ ϫⲟⲟⲥ ϫⲉⲡⲅⲁⲙⲟⲥ ⲧⲁⲓⲏⲩ ϩⲛϩⲱⲃ ⲛⲓⲙ ⲁⲩⲱ ⲡⲙⲁ ⲛⲛⲕⲟⲧⲕ ⲧⲃⲃⲏⲩ ·
ⲙⲡⲟⲣⲛⲟⲥ ⲙⲛⲛⲛⲟⲉⲓⲕ ⲛⲉⲧⲉⲣⲉⲡⲛⲟⲩⲧⲉ ⲛⲁⲕⲣⲓⲛⲉ ⲙⲙⲟⲟⲩ · ⲡⲁⲓ ⲡⲉⲧⲟⲩⲁⲁⲃ ϭⲉ ⲁϥⲣⲡⲉⲧⲡⲉ
ⲙⲡⲉⲛⲧⲁⲛϫⲟⲟϥ ⲛⲧⲉⲣⲟⲩⲕⲁⲑⲓⲥⲧⲁ ⲟⲩⲛ ⲙⲙⲟϥ ⲉϫⲙⲡⲉⲑⲣⲟⲛⲟⲥ ⲛⲧⲉⲡⲓⲥⲕⲟⲡⲏ ⲟⲩⲁϣ ⲙⲙⲓⲛⲉ ⲡⲉ ⲡⲁⲓ ⲙⲡⲣϯ
ⲛⲁϥ ⲁⲩⲱ ϣⲁϥϫⲟⲟⲥ ⲛⲁϥ ϫⲉⲡⲁϣⲏⲣⲉ ⲃⲱⲕ ⲥⲁϩⲱⲱⲕ ⲉⲃⲟⲗ ⲛⲁϣ ⲛⲛⲟⲃⲉ ⲉⲧⲉⲕⲉⲓⲣⲉ ⲙⲙⲟϥ ⲙⲛⲛⲥⲱⲥ ⲛⲅϫⲓ
ⲉⲃⲟⲗ ϩⲛⲙⲙⲩⲥⲧⲏⲣⲓⲟⲛ ⲉⲧⲟⲩⲁⲁⲃ · ⲛⲧⲉⲣⲉϥϭⲱ ⲟⲩⲛ ⲉϥⲙⲏⲛ ⲉⲃⲟⲗ ⲛⲧⲉⲓϩⲉ ⲁⲧⲡⲟⲗⲓⲥ ⲧⲏⲣⲥ ⲥⲁϩⲱⲱⲥ
ⲉⲃⲟⲗ ⲛⲛⲛⲟⲃⲉ · ϩⲱⲥ ⲇⲉ ⲉⲃⲟⲗ ⲛⲛⲛⲟⲃⲉ · ϩⲱⲥ ⲇⲉ ⲉⲣϣⲁⲛⲟⲩⲁ ⲛⲁⲩ ⲉⲟⲩⲁ ⲉϥⲉⲓⲣⲉ ⲛⲟⲩⲛⲟⲃⲉ
ϣⲁϥϫⲡⲓⲟϥ ϫⲉⲥⲁϩⲱⲱⲕ ⲉⲃⲟⲗ ⲙⲡⲉⲓϩⲱⲃ · ⲙⲏⲡⲟⲧⲉ ⲛⲧⲉⲡⲁⲣⲭⲏⲉⲡⲓⲥⲕⲟⲡⲟⲥ ⲇⲓⲁⲧⲣⲉⲡⲉ ⲙⲙⲟⲕ ⲉⲣⲉⲡⲗⲁⲟⲥ
· ⲧⲏⲣϥ ⲑⲉⲱⲣⲉⲓ ⲙⲙⲟⲕ ⲁⲩⲱ ϣⲁⲣⲉⲡⲉⲧⲙⲙⲁⲩ ⲣϩⲟⲧⲉ ⲛϥϭⲱ · ϩⲓⲧⲛⲧⲉⲓⲁⲓⲧⲓⲁ ⲟⲩⲛϩⲁϩ ⲥⲁϩⲱⲟⲩ ⲉⲃⲟⲗ
ⲉⲧⲙⲣⲛⲟⲃⲉ · ⲡⲗⲏⲛ ϣⲁⲣⲉϩⲁϩ ⲛⲣⲉϥⲧⲱϩ ϫⲟⲟⲥ ϫⲉⲙⲏ ⲙⲛⲧⲏⲡⲁⲓ ⲧⲉϥⲥϩⲓⲙⲉ ⲙⲙⲁⲩ · ⲉϥϫⲱ ⲛⲛⲉⲓϣⲁϫⲉ
ⲛϯϩⲉ · ⲁⲩⲱ ⲛⲉⲩⲥⲕⲁⲛⲇⲁⲗⲓⲍⲉ ⲧⲏⲣⲟⲩ · ⲉⲣⲉⲟⲩⲕⲣⲙⲣⲙ ϣⲟⲟⲡ ⲉⲧⲃⲏⲏⲧϥ ⲉⲃⲟⲗ ϫⲉⲙⲡⲉⲣⲱⲙⲉ ϩⲙⲟⲟⲥ
ⲉϫⲙⲡⲉⲑⲣⲟⲛⲟⲥ ⲛⲧⲙⲛⲧⲁⲣⲭⲏⲉⲡⲓⲥⲕⲟⲡⲟⲥ ϫⲓⲛⲙⲡϩⲁⲅⲓⲟⲥ ⲙⲁⲣⲕⲟⲥ ⲡⲉⲩⲁⲅⲅⲉⲗⲓⲥⲧⲏⲥ · ⲉⲓⲙⲏⲧⲓ
ⲡⲁⲣⲑⲉⲛⲟⲥ · ⲡⲗⲏⲛ ϣⲁⲣⲉϩⲟⲓⲛⲉ ⲛⲛⲉⲧⲛⲟⲉⲓ ⲛⲛⲉⲅⲣⲁⲫⲏ ϫⲟⲟⲥ ⲛⲛⲉⲧϫⲱ ⲛⲛⲉⲓϣⲁϫⲉ ϫⲉⲡⲅⲁⲙⲟⲥ ⲧⲁⲓⲏⲩ
ϩⲛϩⲱⲃ · ⲁⲩⲱ ⲡⲙⲁ ⲛⲛⲕⲟⲧⲕ ⲧⲃⲃⲏⲩ · ⲁⲩⲱ ⲡⲛⲟⲩⲧⲉ ⲡⲉⲉⲛⲧⲁϥⲥⲟⲛⲧϥ · ⲁϩⲣⲱⲧⲛ ⲉⲧⲉⲧⲛⲕⲣⲙⲣⲙ
ⲉⲡⲁⲣⲭⲏⲉⲡⲓⲥⲕⲟⲡⲟⲥ · ⲡⲗⲏⲛ ⲙⲡⲟⲩⲉϣⲡⲉⲓⲑⲉ ⲙⲙⲟⲟⲩ · ⲉⲩϫⲱ ⲙⲙⲟⲥ ϫⲉⲡⲙⲉϩⲙⲛⲧⲥⲛⲟⲟⲩⲥ ⲡⲉ ⲡⲁⲓ ·
ⲛⲧⲁϥϩⲙⲟⲟⲥ ⲉϫⲙⲡⲉⲑⲣⲟⲛⲟⲥ ⲛⲧⲙⲛⲧⲁⲣⲭⲏⲉⲡⲓⲥⲕⲟⲡⲟⲥ ⲁⲩⲱ ⲛⲥⲁⲡⲁⲓ ⲙⲁⲩⲁϥ ⲙⲛⲧⲏⲟⲩⲟⲛ ⲥϩⲓⲙⲉ ⲙⲙⲁⲩ ·
ⲡⲛⲟⲩⲧⲉ ⲇⲉ ϩⲱⲱϥ ⲡⲁⲅⲁⲑⲟⲥ ⲡⲉⲧⲉⲛⲉϥⲟⲩⲱϣ ⲁⲛ ⲉⲧⲣⲉⲛⲉϥⲡⲉⲧⲟⲩⲁⲁⲃ ϭⲱ ⲉⲩϩⲏⲡ ⲁⲗⲗⲁ ⲁϥⲟⲩⲱϣ
ⲉⲟⲩⲟⲛϩⲟⲩ ⲉⲃⲟⲗ ⲁⲩⲱ ⲛϥϫⲓⲉⲟⲟⲩ ⲉⲃⲟⲗ ϩⲓⲧⲟⲟⲧⲟⲩ ⲕⲁⲧⲁⲡⲉⲛⲧⲁϥϫⲟⲟϥ ϩⲙⲡⲉⲩⲁⲅⲅⲉⲗⲓⲟⲛ
ϫⲉⲙⲉⲩϫⲉⲣⲉⲟⲩϩⲏⲃⲥ ⲛⲥⲉⲕⲁⲁϥ ϩⲁⲟⲩϣⲓ ⲁⲗⲗⲁ ⲉϣⲁⲩⲕⲁⲁϥ ⲉϫⲛⲧⲗⲩⲭⲛⲓⲁ ⲉⲧⲣⲉϥⲣⲟⲩⲟⲉⲓⲛ ⲉⲛⲉⲧϣⲟⲟⲡ
ⲧⲏⲣⲟⲩ ϩⲙⲡⲏⲓ · ⲁⲩⲱ ⲁϥϭⲗⲡⲡϩⲱⲃ ⲉⲃⲟⲗ ⲙⲡⲁⲣⲭⲏⲉⲡⲓⲥⲕⲟⲡⲟⲥ ⲉϥⲛⲕⲟⲧⲕ ⲛⲟⲩⲟⲩϣⲏ · ⲉⲓⲥ ⲟⲩⲁⲅⲅⲉⲗⲟⲥ
ⲛⲧⲉⲡⲛⲟⲩⲧⲉ ⲁϥⲟⲩⲱⲛϩ ⲛⲁϥ ⲉⲃⲟⲗ ⲡⲉϫⲁϥ ⲛⲁϥ ϫⲉⲇⲏⲙⲏⲧⲣⲓⲟⲥ ⲇⲏⲙⲏⲧⲣⲓⲟⲥ ⲙⲡⲣϣⲓⲛⲉ ⲛⲥⲁⲧⲉⲕⲛⲟϥⲣⲉ
ⲙⲁⲩⲁⲁⲕ · ⲁⲗⲗⲁ ⲛⲥⲁⲡⲉⲧϩⲓⲧⲟⲩⲱⲕ · ⲟⲛ ⲁⲩⲱ ⲛⲅⲣⲡⲙⲉⲉⲩⲉ · ⲙⲡⲉⲛⲧⲁⲡϫⲟⲉⲓⲥ ϫⲟⲟϥ ϩⲙⲡⲉⲩⲁⲅⲅⲉⲗⲓⲟⲛ
ϫⲉⲡϣⲱⲥ ⲉⲧⲛⲁⲛⲟⲩϥ ϣⲁϥⲕⲁⲧⲉϥⲯⲩⲭⲏ ϩⲁⲛⲉϥⲉⲥⲟⲟⲩ · ⲁϥⲟⲩⲱϣⲃ ⲛϭⲓⲡⲡⲉⲧⲟⲩⲁⲁⲃ ⲇⲏⲙⲏⲧⲣⲓⲟⲥ ⲡⲉϫⲁϥ
ⲙⲡⲁⲅⲅⲉⲗⲟⲥ ϫⲉⲟⲩ ⲡⲉⲧϣⲟⲟⲡ ⲡⲁϫⲟⲉⲓⲥ ⲏ ⲟⲩⲡⲉⲧⲕⲟⲩⲉϩⲥⲁϩⲛⲉ ⲙⲙⲟϥ ⲛⲁⲓ ⲙⲏ ⲉⲕⲧⲛⲛⲟⲟⲩ ⲙⲙⲟⲓ
ⲉⲩⲙⲛⲧⲙⲁⲣⲧⲩⲣⲟⲥ ϯⲥⲃⲧⲱⲧ ⲉⲡⲱϩⲧ ⲉⲃⲟⲗ ⲙⲡⲁⲥⲛⲟϥ · ϩⲁⲡⲣⲁⲛ ⲙⲡⲁϫⲟⲉⲓⲥ ⲓⲏⲥⲟⲩⲥ ⲡⲉⲭⲣⲓⲥⲧⲟⲥ ·
ⲡⲉϫⲉⲡⲁⲅⲅⲉⲗⲟⲥ ⲛⲁϥ ϫⲉⲥⲱⲧⲙ ⲉⲣⲟⲓ ⲱ ⲇⲏⲙⲏⲧⲣⲓⲟⲥ ⲛⲧⲁⲡⲉⲭⲣⲓⲥⲧⲟⲥ ⲣⲣⲱⲙⲉ ⲉⲃⲟⲗ ϫⲉⲉϥⲙⲉ ⲙⲙⲟⲛ ·
ⲁⲩⲱ ⲟⲛ ϫⲉⲉϥⲉⲧⲟⲩϫⲉ ⲡⲉϥⲗⲁⲟⲥ · ⲧⲉⲛⲟⲩ ϭⲉ ⲛⲟⲩⲇⲓⲕⲁⲓⲟⲛ ⲡⲉ ⲉⲓⲣⲉ ⲕⲥⲕⲁⲛⲇⲁⲗⲓⲍⲉ ⲙⲡⲗⲁⲟⲥ
ⲛⲧⲁⲡⲛⲟⲩⲧⲉ ⲕⲁⲑⲓⲥⲧⲁ ⲙⲙⲟⲕ ⲉϫⲱϥ · ⲡⲉϫⲉ ⲡⲁⲣⲭⲏⲉⲡⲓⲥⲕⲟⲡⲟⲥ ⲙⲡⲁⲅⲅⲉⲗⲟⲥ ϫⲉⲡⲁϫⲟⲉⲓⲥ ⲙⲁⲧⲁⲙⲟⲓ
ⲉⲡⲁⲛⲟⲃⲉ ⲛⲧⲁⲥⲁϩⲱⲓ ⲉⲃⲟⲗ ⲙⲙⲟϥ · ⲡⲉϫⲉⲡⲁⲅⲅⲉⲗⲟⲥ ⲛⲁϥ ϫⲉⲡⲙⲩⲥⲧⲏⲣⲓⲟⲛ ⲉⲧϩⲛⲧⲉⲕⲙⲏⲏⲧⲉ
ⲙⲛⲧⲉⲕⲥϩⲓⲙⲉ ⲟⲩⲟⲛϩϥ ⲉⲃⲟⲗ ⲙⲡⲗⲁⲟⲥ ⲧⲏⲣϥ · ⲡⲉϫⲉⲇⲏⲙⲏⲧⲣⲓⲟⲥ ϫⲉϯⲥⲟⲡⲥⲡ ⲙⲙⲟⲕ ⲡⲁϫⲟⲉⲓⲥ ⲙⲁⲣⲓⲙⲟⲩ
ⲙⲡⲉⲕⲙⲧⲟ ⲉⲃⲟⲗ · ⲟⲩ ⲙⲟⲛⲟⲛ ⲙⲡⲣⲧⲣⲉⲡⲁⲓ ϣⲱⲡⲉ · ⲟⲩⲇⲉ ⲙⲡⲣⲧⲣⲉⲣⲱⲙⲉ ⲉⲓⲙⲉ ⲉⲣⲟϥ ·
ⲡⲉϫⲉⲡⲁⲅⲅⲉⲗⲟⲥ ⲛⲁϥ ϫⲉⲕⲥⲟⲟⲩⲛ ϩⲱⲱⲕ ⲱ ⲇⲏⲙⲏⲧⲣⲓⲟⲥ ⲙⲡⲉⲧⲥⲏϩ ϫⲉⲡⲁⲧⲥⲱⲧⲙ ⲛⲁϣⲱⲡⲉ ϩⲙⲡⲧⲁⲕⲟ ·
ϣⲟⲣⲡⲕ ⲟⲩⲛ ⲉϩⲧⲟⲟⲩⲉ · ⲙⲛⲛⲥⲁⲧⲣⲉⲕⲕⲱ ⲧⲥⲩⲛⲁⲝⲓⲥ ⲉⲃⲟⲗ · ⲥⲱⲟⲩϩ ⲉϩⲟⲩⲛ ⲙⲡⲉⲕⲗⲏⲣⲟⲥ ⲧⲏⲣϥ
ⲙⲛⲛⲉⲫⲩⲗⲟⲡⲟⲛⲟⲥ ⲛⲅⲧⲁⲙⲟⲟⲩ ⲉⲡⲙⲩⲥⲧⲏⲣⲓⲟⲛ ⲉⲧϩⲛⲧⲉⲕⲙⲏⲏⲧⲉ ⲙⲛⲧⲉⲕⲥϩⲓⲙⲉ · ⲛⲧⲉⲣⲉϥϫⲉⲛⲁⲓ ⲇⲉ ⲛⲁϥ
ⲛϭⲓⲡⲁⲅⲅⲉⲗⲟⲥ ⲁϥϩⲟⲡϥ ⲉⲣⲟϥ · ϩⲧⲟⲟⲩⲉ ⲇⲉ ⲛⲧⲉⲣⲉϥϣⲱⲡⲉ ⲛⲉⲡⲉϩⲟⲟⲩ ⲡⲉ ⲛⲧⲡⲉⲛⲧⲏⲕⲟⲥⲧⲏ ⲉⲧⲟⲩⲁⲁⲃ
ⲁⲡⲁⲣⲭⲏⲉⲡⲓⲥⲕⲟⲡⲟⲥ ⲉⲓⲣⲉ ⲛⲟⲩⲕⲁⲑⲟⲗⲓⲕⲏ ⲥⲩⲛⲁⲝⲓⲥ · ⲙⲡⲉϩⲟⲟⲩ ⲉⲧⲙⲙⲁⲩ ⲉⲁϥⲉⲝⲏⲅⲉⲥⲑⲁⲓ ⲉⲡⲗⲁⲟⲥ
ϩⲛⲧⲉϥⲧⲁⲡⲣⲟ ⲉⲧⲟⲩⲁⲁⲃ · ⲉⲓⲧⲁ ⲙⲛⲛⲥⲁⲡϫⲓ ⲉⲃⲟⲗ ϩⲛⲙⲙⲩⲥⲧⲏⲣⲓⲟⲛ ⲉⲧⲟⲩⲁⲁⲃ ⲛϥϫⲱⲕ ⲉⲃⲟⲗ
ⲛⲧⲉϥⲗⲉⲓⲧⲟⲩⲣⲅⲓⲁ · ⲁⲡⲁⲣⲭⲏⲉⲡⲓⲥⲕⲟⲡⲟⲥ ⲕⲉⲗⲉⲩⲉ ⲙⲡⲁⲣⲭⲏⲇⲓⲁⲕⲟⲛⲟⲥ ⲉⲧⲙⲕⲁⲗⲁⲁⲩ ⲉⲃⲱⲕ ϩⲙⲡⲗⲁⲟⲥ
ⲧⲏⲣϥ ⲁⲗⲗⲁ ⲉⲧⲣⲉⲩⲥⲱⲟⲩϩ ⲉⲡⲥⲩⲛϩⲉⲇⲣⲓⲟⲛ ⲉϥϫⲱ ⲙⲙⲟⲥ ϫⲉⲡⲁⲣⲭⲏⲉⲡⲓⲥⲕⲟⲡⲟⲥ ⲡⲉⲧⲕⲉⲗⲉⲩⲉ ⲛⲏⲧⲛ
ϫⲉⲙⲡⲣⲧⲣⲉⲗⲁⲁⲩ ⲙⲙⲱⲧⲛ ⲁⲛⲁⲭⲱⲣⲉⲓ ⲛⲁϥ ϫⲉⲟⲩⲛⲧⲁⲓ ⲟⲩϣⲁϫⲉ ⲉϫⲟⲟϥ ⲉⲣⲱⲧⲛ · ⲛⲧⲉⲣⲟⲩϩⲙⲟⲟⲥ ⲇⲉ
ϩⲙⲡⲥⲩⲛϩⲉⲇⲣⲓⲟⲛ ⲁⲡⲁⲣⲭⲏⲉⲡⲓⲥⲕⲟⲡⲟⲥ ⲟⲩⲉϩⲥⲁϩⲛⲉ ⲉⲧⲣⲉⲩⲥⲱⲟⲩϩ ⲉϩⲟⲩⲛ ⲛⲟⲩⲙⲏⲏϣⲉ ⲛϣⲓ ⲁϥⲧⲣⲉⲩⲉⲓⲛⲉ
ⲛⲟⲩⲕⲱϩⲧ ⲁϥϫⲉⲣⲱⲟⲩ · ⲡⲗⲁⲟⲥ ⲇⲉ ⲁϥⲣϣⲡⲏⲣⲉ ϫⲉⲟⲩ ⲡⲉ ⲡⲉⲓϩⲱⲃ · ⲉⲓⲧⲁ ⲡⲉϫⲉⲡⲁⲡⲁⲥ ϫⲉⲧⲱⲟⲩⲛ
ⲛⲧⲛϣⲗⲏⲗ ⲛⲧⲉⲣⲟⲩϣⲗⲏⲗ ⲇⲉ ⲁⲩϩⲙⲟⲟⲥ · ⲡⲉϫⲁϥ ⲛⲁⲩ ⲛϭⲓⲡⲁⲡⲁⲥ ϫⲉϯⲡⲁⲣⲁⲕⲁⲗⲉⲓ ⲛⲧⲉⲧⲛⲁⲅⲁⲡⲏ ϫⲉⲕⲁⲥ
ⲉⲣⲉⲧⲉⲧⲛϩⲙϩⲁⲗ ⲉⲧⲉⲧⲁⲥϩⲓⲙⲉ ⲧⲉ ⲛⲁⲉⲓ ⲉⲃⲟⲗ ⲛⲥⲁⲡⲟⲗⲁⲩⲉ ⲙⲡⲉⲧⲛⲥⲙⲟⲩ · ⲛⲧⲟⲟⲩ ⲇⲉ ⲁⲩⲣϣⲡⲏⲏⲣⲉ
ⲁⲩⲱ ⲡⲉϫⲁⲩ ϫⲉϩⲱⲃ ⲛⲓⲙ ⲉⲧⲕⲛⲁⲕⲉⲗⲉⲩⲉ ⲙⲙⲟⲟⲩ ⲡⲉⲛⲉⲓⲱⲧ ⲙⲁⲣⲟⲩϣⲱⲡⲉ · ⲡⲁⲣⲭⲏⲉⲡⲓⲥⲕⲟⲡⲟⲥ ⲇⲉ
ⲁϥⲙⲟⲩⲧⲉ ⲉⲟⲩⲁ ⲛⲛⲉϥϩⲙϩⲁⲗ ⲡⲉϫⲁϥ ⲛⲁϥ ϫⲉⲃⲱⲕ ⲛⲅⲙⲟⲩⲧⲉ ⲉⲧϩⲙϩⲁⲗ ⲛⲛⲉⲓⲡⲉⲧⲟⲩⲁⲁⲃ ⲉⲧⲉⲧⲁⲥϩⲓⲙⲉ
ⲧⲉ · ⲧⲉⲥϩⲓⲙⲉ ⲇⲉ ⲉⲧⲟⲩⲁⲁⲃ ⲛⲧⲉⲣⲉⲥⲥⲱⲧⲙ ⲁⲥⲉⲓ ⲉⲧⲙⲏⲏⲧⲉ ⲛⲛⲉⲥⲛⲏⲩ · ⲁⲡⲁⲣⲭⲏⲉⲡⲓⲥⲕⲟⲡⲟⲥ ⲧⲱⲟⲩⲛ
ⲉⲩϭⲱϣⲧ ⲛⲥⲱϥ ⲧⲏⲣⲟⲩ ⲁϥⲁϩⲉⲣⲁⲧϥ ϩⲓϫⲛⲛϫⲃⲃⲥ ⲛⲥⲁⲧⲉ ⲉⲧⲙⲟⲩϩ ⲁϥⲥⲟⲟⲩⲧⲛ ⲙⲡⲉϥⲫⲓⲗⲟⲛⲓⲟⲛ ⲉⲃⲟⲗ
ⲁϥϥⲓ ⲛϩⲉⲛϫⲃⲃⲥ ⲉⲩⲙⲟⲩϩ ϩⲛⲛⲉϥϭⲓϫ ⲁϥⲛⲟϫⲟⲩ ⲉⲡⲉϥⲫⲓⲗⲟⲛⲓⲟⲛ · ⲛⲉⲥⲛⲏⲩ ⲇⲉ ⲧⲏⲣⲟⲩ ⲉⲧϩⲙⲟⲟⲥ
ϩⲙⲡⲥⲩⲛϩⲉⲇⲣⲓⲟⲛ ⲁⲩⲣϣⲡⲏⲣⲉ · ⲉⲧⲃⲉⲧⲁϣⲉ ⲛⲛϫⲃⲃⲉⲥ ϫⲉⲙⲡⲉⲡⲉϥⲫⲓⲗⲟⲛⲓⲟⲛ ⲣⲱⲕϩ · ⲉⲓⲧⲁ ⲡⲉϫⲁϥ
ⲛⲧⲉϥⲥϩⲓⲙⲉ ϫⲉⲥⲟⲟⲩⲧⲛ ⲉⲃⲟⲗ ⲙⲡⲟⲩⲫⲓⲗⲟⲛⲓⲟⲛ ⲙⲛⲡⲟⲩⲣϣⲱⲛ · ⲡⲡⲉⲧⲟⲩⲁⲁⲃ ⲇⲉ ⲁϥⲡⲱⲱⲛⲉ ⲛⲛϫⲃⲃⲥ
ⲉⲡⲉⲥⲣϣⲱⲛ ⲁⲥϭⲱ ϩⲱⲱⲥ ⲉⲥⲁϩⲉⲣⲁⲧⲥ ϩⲁϩⲧⲏϥ ϩⲛⲧⲙⲏⲏⲧⲉ ⲙⲡⲕⲱϩⲧ ⲙⲡⲉⲥⲣⲱⲕϩ ⲟⲩⲇⲉ ⲡⲉⲥⲣϣⲱⲛ ·
ⲡⲁⲣⲭⲏⲉⲡⲓⲥⲕⲟⲡⲟⲥ ⲇⲉ ⲡⲉϫⲁϥ ⲙⲡⲙⲉϩⲥⲡⲥⲛⲁⲩ ϫⲉⲙⲁⲣⲛϣⲗⲏⲗ ⲁⲩⲱ ⲛϫⲃⲃⲥ ⲛⲕⲱϩⲧ ⲛⲉⲩϩⲙⲡⲉⲥⲣϣⲱⲛ
ⲙⲡⲉϥⲣⲱⲕϩ · ⲥⲱⲧⲙ ⲛⲧⲉⲧⲛⲣϣⲡⲏⲣⲉ ⲛⲙⲙⲁⲓ ⲱ ⲛⲁⲙⲉⲣⲁⲧⲉ · ⲉⲡⲉⲓⲇⲏ ⲁⲓϫⲟⲟⲥ ϫⲉⲉⲣϣⲁⲛⲡⲣⲱⲙⲉ ⲁⲁϥ
ⲛⲥⲓⲟⲩⲣ ⲙⲙⲓⲛⲙⲙⲟϥ · ⲉϥⲧⲁⲓⲏⲩ ⲡⲁⲣⲁⲡⲉⲧⲟⲩⲛⲁϫⲡⲟϥ ⲉϥⲟ ⲛⲥⲓⲟⲩⲣ · ⲉⲧⲃⲉⲡⲁⲓ ⲣⲱ ⲙⲡⲉⲛⲉⲓⲡⲉⲧⲟⲩⲁⲁⲃ
ⲣⲱⲕϩ ϫⲉⲁⲩⲟⲩⲱϣⲙ ⲙⲡϣⲁϩ ⲙⲡⲕⲱϩⲧ ⲛⲧϩⲏⲇⲟⲛⲏ · ⲉⲓⲧⲁ ϫⲉⲛⲛⲉⲛϫⲱⲱⲣⲉ ⲉⲃⲟⲗ ⲙⲡϣⲁϫⲉ ⁛— ⲙⲁⲣⲛⲕⲧⲟⲛ
ⲛⲧⲛϫⲱⲕ ⲉⲃⲟⲗ ⲛⲧϩⲓⲥⲧⲟⲣⲓⲁ ⲉⲩⲉⲟⲟⲩ ⲙⲡⲛⲟⲩⲧⲉ · ⲛⲧⲉⲣⲟⲩϣⲗⲏⲗ ⲇⲉ ⲁⲩϩⲙⲟⲟⲥ · ⲡⲉϫⲉⲛⲉⲕⲗⲏⲣⲓⲕⲟⲥ
ⲙⲡⲁⲣⲭⲏⲉⲡⲓⲥⲕⲟⲡⲟⲥ ϫⲉⲧⲛⲡⲁⲣⲁⲕⲁⲗⲉⲓ ⲛⲧⲉⲕⲙⲛⲧⲡⲉⲧⲟⲩⲁⲁⲃ ⲉⲧⲣⲉⲕⲧⲁⲙⲟⲛ ϫⲉⲟⲩ ⲡⲉ ⲡⲉⲓⲧⲩⲡⲟⲥ
ⲛⲧⲁⲕⲁⲁϥ ϫⲉⲁⲛⲣϣⲡⲏⲣⲉ ⲧⲏⲣⲛ ⲉϩⲣⲁⲓ ⲉϫⲙⲡϩⲱⲃ · ⲛⲧⲟϥ ⲇⲉ ⲡⲉϫⲁϥ ⲛⲁⲩ ϫⲉⲥⲱⲧⲙ ⲉⲣⲟⲓ ⲛⲧⲁⲧⲁⲙⲱⲧⲛ
ⲛⲧⲁⲣⲡⲁⲓ ⲅⲁⲣ ⲁⲛ · ⲉⲓϣⲓⲛⲉ ⲛⲥⲁⲟⲩⲉⲟⲟⲩ ⲛⲣⲱⲙⲉ · ⲁⲛⲟⲕ ⲅⲁⲣ ϯ ϩⲛⲥⲉ ⲝ ⲛⲣⲟⲙⲡⲉ ⲙⲡϩⲟⲟⲩ · ⲁⲩⲱ
ⲧⲉⲥϩⲓⲙⲉ ⲉⲧⲉⲧⲛⲛⲁⲩ ⲉⲣⲟⲥ ⲧⲁϣⲛ ⲟⲩⲁ ⲧⲉ · ⲁⲡⲉⲥⲉⲓⲱⲧ ⲙⲟⲩ ⲉⲧⲓ ⲉⲥⲟ ⲛⲕⲟⲩⲓ ⲉⲁⲡⲥⲟⲛ ⲙⲡⲉⲥⲉⲓⲱⲧ
ⲉⲧⲉⲡⲁⲉⲓⲱⲧ ⲡⲉ ⲛⲧⲥ ⲉϩⲟⲩⲛ ϩⲁϩⲧⲏⲛ ⲉⲛⲉⲟⲩϣⲉⲉⲣⲉ ⲅⲁⲣ ⲛⲟⲩⲱⲧ ⲧⲉ ⲛⲧϩⲉ ⲛⲁⲛⲟⲕ ⲉⲁⲛⲅ ⲟⲩⲁ ϩⲱ
ⲉⲁⲩⲥⲁⲛⲟⲩϣⲛ ϩⲓⲟⲩⲥⲟⲡ ϩⲛⲟⲩⲙⲁ ⲛⲟⲩⲱⲧ · ⲛⲧⲉⲣⲉⲓⲣⲙⲛⲧⲏ ⲇⲉ ⲛⲣⲟⲙⲡⲉ ⲁⲛⲁⲉⲓⲟⲧⲉ ⲟⲩⲱϣ ⲉϩⲟⲧⲣⲧ
ⲛⲙⲙⲁⲥ · ϣⲟⲣⲡ ⲙⲉⲛ ϫⲉⲁⲛⲟⲛ ⲛⲉⲥⲛⲏⲩ ⲛⲛⲉⲛⲉⲣⲏⲩ ⲙⲛⲛⲥⲱⲥ ⲇⲉ ⲟⲛ ⲕⲁⲧⲁⲧⲙⲛⲧϣⲟⲩϣⲟ ⲙⲡⲉⲓⲕⲟⲥⲙⲟⲥ ·
ϫⲉⲛⲛⲉⲣⲱⲙⲉ ⲛϣⲙⲙⲟ ⲉⲓ ⲉϩⲟⲩⲛ ⲛⲙⲙⲁⲛ ⲛϥϫⲓ ⲗⲁⲁⲩ ϩⲛⲧⲉⲛⲕⲗⲏⲣⲟⲛⲟⲙⲓⲁ · ⲛⲧⲉⲣⲟⲩⲣⲧⲉⲛϣⲉⲗⲉⲉⲧ ⲇⲉ
ⲕⲁⲧⲁⲡⲉⲧⲡⲣⲉⲡⲉⲓ ⲛⲛⲣⲱⲙⲉ ⲁⲩⲧⲟϣⲧ ⲉⲧⲣⲁⲃⲱⲕ ⲉϩⲟⲩⲛ ϣⲁⲣⲟⲥ · ⲛⲧⲉⲣⲛⲛⲕⲟⲧⲕ ⲇⲉ ⲡⲉϫⲁⲥ ⲛⲁⲓ
ϫⲉⲡⲁⲥⲟⲛ ⲙⲏ ϣⲁⲣⲉⲥⲟⲛ ϫⲓⲥⲱⲛⲉ · ⲁⲛⲟⲕ ⲇⲉ ⲡⲉϫⲁⲓ ⲛⲁⲥ ϫⲉⲙⲙⲟⲛ · ⲛⲧⲟⲥ ⲇⲉ ⲡⲉϫⲁⲥ ⲛⲁⲓ
ϫⲉⲉⲧⲃⲉⲟⲩ ⲁⲩⲧⲁⲁⲛ ⲛⲛⲉⲛⲉⲣⲏⲩ ⲙⲏ ⲁⲛⲅⲧⲉⲕⲥⲱⲛⲉ ⲁⲛ · ⲁⲛⲟⲕ ⲇⲉ ⲡⲉϫⲁⲓ ⲛⲁⲥ ϫⲉⲉⲣϣⲁⲛⲥⲱⲧⲙ ⲛⲥⲱⲓ
ⲧⲁⲥⲱⲛⲉ · ⲧⲛⲛⲁϣⲱⲡⲉ ϩⲙⲡⲙⲁ ⲉⲧⲉⲙⲉⲩⲡⲟⲣϫⲛ ⲉⲛⲉⲛⲉⲣⲏⲩ ⲛϩⲏⲧϥ ϣⲁⲉⲛⲉϩ · ⲁⲗⲗⲁ ⲉⲓϣⲁⲛϫⲓⲧⲉ
ϩⲙⲡⲉⲓⲙⲁ · ⲥⲉⲛⲁⲡⲟⲣϫⲧ ⲉⲣⲟ ⲁⲩⲱ ⲛⲥⲉⲡⲟⲣϫⲉ ⲉⲣⲟⲓ ϩⲓⲧⲙⲡⲙⲟⲩ · ⲉϣⲱⲡⲉ ⲇⲉ ϩⲱⲱϥ ⲉⲛϣⲁⲛϩⲁⲣⲉϩ
ⲉⲡⲉⲛⲥⲱⲙⲁ ⲉⲩⲟⲩⲁⲁⲃ ϩⲙⲡⲧⲃⲃⲟ ⲧⲛⲛⲁⲥⲛⲛⲉⲛⲉⲣⲏⲩ ⲉⲃⲟⲗ ⲁⲛ ϩⲛⲧϩⲓⲉⲣⲟⲩⲥⲁⲗⲏⲙ ⲛⲧⲡⲉ · ⲛⲧⲉⲣⲉⲥⲥⲱⲧⲙ
ⲇⲉ ⲉⲛⲉⲓϣⲁϫⲉ ⲉⲃⲟⲗ ϩⲓⲧⲟⲟⲧ ⲁⲛⲥⲙⲛⲧⲥ ⲙⲛⲛⲉⲛⲉⲣⲏⲩ ⲉⲧⲣⲉⲛϩⲁⲣⲉϩ ⲉⲛⲉⲛⲥⲱⲙⲁ ⲉⲩⲟ ⲛⲁⲧⲧⲱⲗⲙ ·
ⲛⲁⲉⲓⲟⲧⲉ ⲇⲉ ⲙⲡⲟⲩⲉⲓⲙⲉ ⲉⲡϣⲁϫⲉ · ⲁⲗⲗⲁ ϣⲁⲩϫⲟⲟⲥ ⲛⲛⲣⲱⲙⲉ ⲉⲧϩⲛⲡⲛⲩⲙⲫⲱⲛ ⲉⲧⲣⲉⲩⲉⲓⲛⲉ ⲙⲡⲉⲥⲙⲟⲧ
ⲛⲧⲙⲛⲧⲣⲟⲟⲩⲛⲉ ⲛⲧϣⲉⲗⲉⲉⲧ ⲕⲁⲧⲁⲧϩⲉ ⲧⲉⲧⲛⲥⲟⲟⲩⲛ ⲉⲛⲉϩⲃⲏⲩⲉ ⲉϣⲁⲣⲉⲛⲣⲱⲙⲉ ⲁⲁⲩ · ⲛⲁⲓ ⲇⲉ ϩⲱⲟⲩ
ⲉⲩⲉⲡⲉⲓⲑⲉ ⲛⲛⲉⲛⲉⲓⲟⲧⲉ ϫⲉϩⲉⲛϣⲏⲣⲉ ϣⲏⲙ ⲛⲉ · ϩⲓⲧⲛⲛⲉⲓϣⲁϫⲉ ⲇⲉ ⲁⲛⲉⲛⲉⲓⲟⲧⲉ ϭⲱ ⲉⲧⲙϣⲓⲛⲉ ⲛⲥⲱⲛ ·
ⲛⲧⲉⲣⲟⲩⲙⲟⲩ ⲇⲉ ⲛϭⲓⲛⲉⲛⲉⲓⲟⲧⲉ · ⲁⲛϭⲱ ⲙⲛⲛⲉⲛⲉⲣⲏⲩ ⲉⲛⲟ ⲛⲟⲣⲫⲁⲛⲟⲥ · ⲡⲉⲓϣⲟⲙⲛⲧ ϭⲉ ⲛϣⲏⲣⲉ
ⲛⲧⲁⲛⲕⲁⲁⲩ ⲛⲁⲛ ⲡⲛⲟⲩⲧⲉ ⲛⲧⲁϥⲧⲟϣⲟⲩ ⲙⲛⲛⲉⲛⲉⲣⲏⲩ · ⲁⲩⲱ ⲡⲉⲡⲣⲏϣ ⲛⲟⲩⲱⲧ ⲡⲉⲧϩⲟⲃⲥ ⲉⲃⲟⲗ ⲉϫⲱⲛ
ⲙⲡⲉⲥⲛⲁⲩ ⲙⲛⲛⲉⲛⲉⲣⲏⲩ ⲉⲓⲙⲏⲧⲓ ⲡⲛⲁⲩ ⲉϣⲁⲣⲉⲧⲉⲥϩⲓⲙⲉ ⲡⲱⲣϫ ⲉⲃⲟⲗ ⲙⲡϩⲟⲟⲩⲧ · ⲁⲩⲱ ⲡϫⲟⲉⲓⲥ
ⲡⲉⲧⲥⲟⲟⲩⲛ ⲡⲁⲓ ⲉⲧⲛⲁⲕⲣⲓⲛⲉ ⲛⲛⲉⲧⲟⲛϩ ⲙⲛⲛⲉⲧⲙⲟⲟⲩⲧ · ⲁⲩⲱ ⲉϥⲥⲟⲟⲩⲛ ⲛⲛⲉⲧϩⲏⲡ ⲙⲡϩⲏⲧ ·
ϫⲉⲛϯⲥⲟⲟⲩⲛ ⲁⲛ ϫⲉⲟⲩⲥϩⲓⲙⲉ ⲧⲉ ⲟⲩⲇⲉ ⲛⲧⲟⲥ ϩⲱⲱⲥ ⲛⲉⲥⲥⲟⲟⲩⲛ ⲁⲛ · ϫⲉⲁⲛⲅⲟⲩϩⲟⲟⲩⲧ ⲉⲓⲙⲏⲧⲓ ⲉⲡϩⲟ
ⲙⲙⲁⲧⲉ ⲛⲛⲉⲛⲉⲣⲏⲩ · ⲧⲕⲟⲓⲛⲟⲛⲓⲁ ⲇⲉ ⲙⲙⲁ ⲛⲛⲕⲟⲧⲕ ⲉⲡⲁⲡⲉⲓⲕⲟⲥⲙⲟⲥ · ⲛϯⲛⲥⲟⲟⲩⲛ ⲙⲙⲟⲥ ⲁⲛ ⲉⲡⲧⲏⲣϥ
· ⲙⲡⲛⲁⲩ ⲙⲉⲛ ⲉϣⲁⲛⲛⲕⲟⲧⲕ ⲙⲛⲛⲉⲛⲉⲣⲏⲩ ϣⲁⲛⲛⲁⲩ ⲉⲩⲍⲱⲟⲛ ⲛⲧϩⲉ ⲛⲟⲩⲁⲉⲧⲟⲥ ⲉϥϩⲏⲗ ϣⲁϥⲉⲓ ⲛϥϩⲱⲥ
ⲉⲃⲟⲗ ⲉϫⲙⲡⲉⲛⲙⲁ ⲛⲛⲕⲟⲧⲕ ⲙⲡⲉⲥⲛⲁⲩ · ⲁⲛⲟⲕ ⲙⲉⲛ ϣⲁϥϩⲱⲥ ⲙⲙⲟⲓ ϩⲙⲡⲉϥⲧⲛϩ ⲛⲟⲩⲛⲁⲙ · ⲧⲁⲓ ⲇⲉ
ϩⲱⲱⲥ ⲛϥϩⲱⲃⲥ ⲙⲙⲟⲥ ϩⲙⲡⲉϥⲧⲛϩ ⲛϩⲛϩⲃⲟⲩⲣ 

▢ ⲡⲁⲓ ⲡⲉ ⲡⲃⲓⲟⲥ ⲙⲡⲙⲁⲕⲁⲣⲓⲟⲥ ⲓⲱϩⲁⲛⲛⲏⲥ ⲡⲙⲟⲛⲁⲭⲟⲥ ⲛⲧⲉⲗⲓⲟⲛ ⲡⲁⲓ ⲛⲧⲁⲛⲉϥⲉⲓⲟⲧⲉ ⲥⲙⲓⲛⲉ ⲛⲁϥ
ⲙⲡⲉⲩⲁⲅⲅⲉⲗⲓⲟⲛ ⲛⲛⲟⲩⲃ · ⲉⲁϥϫⲱⲕ ⲉⲃⲟⲗ ⲙⲡⲉϥⲃⲓⲟⲥ ⲉⲧⲛⲁⲛⲟⲩϥ ϩⲛⲟⲩⲙⲛⲧⲧⲉⲗⲓⲟⲥ ⲙⲛⲟⲩϩⲩⲡⲟⲙⲟⲛⲏ
ⲉⲛⲁⲛⲟⲩⲥ · ⲛⲥⲟⲩϥⲧⲟⲟⲩ ⲙⲡⲉⲃⲟⲧ · ⲙϣⲓⲣ ϩⲛⲟⲩⲉⲓⲣⲏⲛⲏ ⲛⲧⲉⲡⲛⲟⲩⲧⲉ ⲥⲙⲟⲩ ⲉⲣⲟⲛ ⲧⲏⲣⲛ ϩⲁⲙⲏⲛ ⁛—
—ⲡⲉⲓⲃⲓⲟⲥ ⲅⲁⲣ ⲧⲉⲛⲟⲩ ⲉⲧⲓⲛⲁϣⲁϫⲉ ⲛⲙⲙⲏⲧⲛ ⲉⲧⲃⲏⲏⲧϥ · ⲡⲁⲣⲁⲟⲩⲣⲱⲙⲉ ⲛⲧⲉⲡⲛⲟⲩⲧⲉ ⲡⲉ ⲁⲩⲱ
ⲛϣⲟⲩⲣϣⲡⲏⲣⲉ ⲙⲙⲟϥ ⲛⲧⲁϥϣⲱⲡⲉ ϩⲙⲡⲉⲛⲟⲩⲟⲉⲓϣ · ⲡⲁⲓ ⲧⲉⲛⲟⲩ ⲛⲉⲩⲛⲟⲩⲣⲱⲙⲉ ϣⲟⲟⲡ ϩⲛⲧⲡⲟⲗⲓⲥ ϩⲣⲱⲙⲏ
ⲟⲩⲣⲙⲙⲁⲟ ⲉⲙⲁⲧⲉ ⲡⲉ · ⲛⲧⲟϥ ⲡⲉ ⲡⲁⲣⲭⲱⲛ ⲛⲧⲡⲟⲗⲓⲥ · ⲡⲉϥⲣⲁⲛ ⲡⲉ ⲉⲩⲧⲣⲟⲡⲓⲟⲥ · ⲡⲣⲁⲛ ⲛⲧⲉϥⲥϩⲓⲙⲉ
ⲡⲉ ⲑⲉⲟⲇⲱⲣⲁ · ⲁⲩⲱ ⲛⲉⲩⲟ ⲛⲣⲉϥϣⲙϣⲉⲛⲟⲩⲧⲉ ⲙⲡⲉⲥⲛⲁⲩ ϫⲓⲛⲧⲉⲩⲙⲛⲧⲕⲟⲩⲓ ⁛— ⲛⲁⲓ ⲇⲉ ⲛⲉⲣⲉϣⲟⲙⲛⲧ
ⲛϣⲏⲣⲉ ϣⲟⲟⲡ ⲛⲁⲩ · ⲡⲉⲥⲛⲁⲩ ⲙⲉⲛ ⲁⲩϯ ⲛⲁⲩ ⲛⲟⲩⲛⲟϭ ⲛⲧⲁⲝⲓⲥ · ϩⲙⲡⲡⲁⲗⲗⲁϯⲟⲛ ⲛⲛⲣⲣⲱⲩ · ⲡⲕⲟⲩⲓ
ϩⲱⲱϥ ⲁⲩⲧⲁⲁϥ ⲉⲧⲣⲉϥϫⲓⲥⲃⲱ ⲉⲛⲉϩⲃⲏⲩⲉ ⲙⲡⲛⲟⲩⲧⲉ · ⲙⲛⲛⲥⲁⲛⲁⲓ ⲇⲉ ⲁϥⲉⲓⲙⲉ ⲉⲛⲱϣ ⲛⲛⲉⲥⲭⲟⲗⲁⲥⲧⲓⲕⲟⲥ
· ⲁⲩⲱ ⲛⲉϥϩⲛⲧⲉⲩⲙⲏⲏⲧⲉ ⲡⲉ · ⲡⲁⲗⲓⲛ ⲟⲛ · ⲁϥⲧⲥⲁⲃⲟ ⲛⲛⲉϩⲃⲏⲩⲉ ⲙⲡⲛⲟⲩⲧⲉ ⲁⲩⲱ ⲛϥⲙⲏⲣ
ⲉⲧⲉⲕⲕⲗⲏⲥⲓⲁ ⲉϥϣⲓⲛⲉ ⲛⲥⲁⲡⲛⲟⲩⲧⲉ · ⲙⲡⲉϩⲟⲟⲩ ⲙⲛⲧⲉⲩϣⲏ · ⲟⲩϩⲟⲟⲩ ⲇⲉ ⲉⲃⲟⲗ ϩⲛⲟⲩϩⲟⲟⲩ ⲁϥⲡⲁⲣⲁⲅⲉ
ⲙⲙⲟϥ ⲛϭⲓⲟⲩⲥⲟⲛ ⲙⲙⲟⲛⲁⲭⲟⲥ ⲛⲧⲉⲧⲙⲟⲛⲏ ⲉⲧⲥⲁϩⲟⲩⲛ · ⲧⲁⲓ ⲉⲧⲟⲩⲙⲟⲩⲧⲉ ⲉⲣⲟⲥ ϫⲉⲛⲉⲧⲉⲙⲉⲩⲛⲕⲟⲧⲕ
ⲉϥⲟⲩⲱϣ ⲉⲃⲱⲕ ⲉⲧϩⲓⲉⲣⲟⲩⲥⲁⲗⲏⲙ · ⲉϣⲗⲏⲗ ϩⲛⲙⲙⲁ ⲉⲧⲟⲩⲁⲁⲃ · ⲡⲁⲓ ⲇⲉ ⲁϥϣⲁϫⲉ ⲙⲛⲓⲱϩⲁⲛⲛⲏⲥ
ϩⲁϩⲧⲛⲡⲉϥⲏⲓ · ϩⲙⲡϣⲁϫⲉ ⲙⲡⲛⲟⲩⲧⲉ · ⲁϥⲣϣⲡⲏⲣⲉ ⲛϭⲓⲓⲱϩⲁⲛⲛⲏⲥ ⲉⲡⲉϩⲟⲩⲟ · ⲉϥⲛⲁⲩ ⲉⲡⲥⲟⲛ
ⲙⲙⲟⲛⲁⲭⲟⲥ ⲙⲛⲡⲉϥⲥⲭⲏⲙⲁ · ⲙⲛⲧⲉϥϭⲓⲛϣⲁϫⲉ ⲉⲧϩⲟⲗϭ ⲙⲛⲛⲉϥⲙⲉⲉⲩⲉ · ⲉϩⲟⲩⲛ ⲉⲡⲛⲟⲩⲧⲉ ⲛⲧϩⲉ
ⲛⲟⲩⲕⲱϩⲧ ⁛ ⲡⲉϫⲉⲓⲱϩⲁⲛⲛⲏⲥ · ϫⲉⲡⲁϫⲟⲉⲓⲥ ⲛⲉⲓⲱⲧ ⲛⲧⲟⲕ ⲡⲁⲧⲱⲛ · ⲏ ⲉⲣⲉⲡⲉⲕⲙⲟⲛⲁⲥⲧⲏⲣⲓⲟⲛ · ⲏ
ⲉⲣⲉⲡⲉⲕⲙⲟⲛⲁⲥⲧⲏⲣⲓⲟⲛ ⲧⲱⲛ · ⲡⲉϫⲉⲡⲥⲟⲛ ⲙⲙⲟⲛⲁⲭⲟⲥ ⲛⲁϥ ϫⲉⲁⲛⲟⲕ ⲉⲓϣⲟⲟⲡ ϩⲛⲧⲙⲟⲛⲏ
ⲛⲛⲉⲧⲉⲙⲉⲩⲛⲕⲟⲧⲕ · ⲁⲩⲱ ⲉⲣϣⲁⲛⲡⲛⲟⲩⲧⲉ ⲣϩⲛⲁϥ ⲉⲓⲟⲩⲱϣ ⲉⲃⲱⲕ ⲉⲧϩⲓⲉⲣⲟⲩⲥⲁⲗⲏⲙ ⲛⲧⲁϣⲗⲏⲗ ⲙⲙⲁⲩ
ϩⲙⲡⲙⲁ ⲉⲧⲟⲩⲁⲁⲃ · ⲁⲩⲱ ϩⲙⲡⲟⲩⲱϣ ⲙⲡⲛⲟⲩⲧⲉ · ϯⲛⲁⲕⲧⲟⲓ ⲉⲡⲁⲙⲁ ⲛⲕⲉⲥⲟⲡ · ⲁⲩⲱ ⲁⲡⲙⲟⲛⲁⲭⲟⲥ ⲧⲁⲙⲟϥ
ⲉⲧⲃⲉϩⲱⲃ ⲛⲓⲙ ⲛⲧⲁⲓⲱϩⲁⲛⲛⲏⲥ ⲧⲁⲙⲟϥ ⲉⲧⲃⲏⲏⲧϥ · ⲛⲧⲉⲣⲉϥⲥⲱⲧⲙ ⲇⲉ ⲛϭⲓⲓⲱϩⲁⲛⲛⲏⲥ ⲉⲛⲉⲓϣⲁϫⲉ
ⲁϥⲁⲙⲁϩⲧⲉ ⲛⲧϭⲓϫ ⲙⲡⲥⲟⲛ ⲙⲙⲟⲛⲁⲭⲟⲥ ⲁϥϫⲓⲧϥ ⲉⲩⲙⲁ ⲉϥⲉⲥⲩⲭⲁⲍⲉ ⲁⲩⲱ ⲁϥⲧⲁⲣⲕⲟϥ ⲛϩⲉⲛⲛⲟϭ ⲛⲁⲛⲁϣ
ⲉϥϫⲱ ⲙⲙⲟⲥ ⲛⲁϥ ϫⲉⲉⲕϣⲁⲛⲃⲱⲕ ⲡⲁⲙⲉⲣⲓⲧ ⲛⲥⲟⲛ ⲉⲧϩⲓⲉⲣⲟⲩⲥⲁⲗⲏⲙ ⲛⲅⲕⲟⲧⲕ ϩⲛⲟⲩⲉⲓⲣⲏⲛⲏ ⲙⲡⲣϩⲟⲡⲕ
ⲉⲣⲟⲓ · ⲟⲩⲇⲉ ⲙⲡⲣⲃⲱⲕ ⲉⲧⲉⲕⲙⲟⲛⲏ ⲛⲅⲕⲁⲁⲧ ⲛⲥⲱⲕ ⲉⲃⲟⲗ ϫⲉⲛϯϩⲡⲗⲁⲁⲩ ⲁⲛ ⲉⲣⲟⲕ ϩⲙⲡⲁⲃⲓⲟⲥ ⲧⲏⲣϥ ·
ⲉⲡⲉⲓⲇⲏ ⲛⲁⲉⲓⲟⲧⲉ ⲙⲉ ⲙⲙⲟⲓ ⲉⲙⲁⲧⲉ ⲡⲁⲣⲁⲛⲁⲥⲛⲏⲩ · ⲕⲁⲓ ⲅⲁⲣ ⲁⲩⲧⲁⲁⲧ ⲉⲧⲟⲟⲧⲟⲩ ⲛϩⲉⲛⲥⲭⲟⲗⲁⲥⲧⲓⲕⲟⲥ
· ⲁⲩⲱ ⲉⲣⲉⲡⲁⲉⲓⲱⲧ ϫⲱ ⲙⲙⲟⲥ ϫⲉϯⲛⲁϯ ⲛⲁⲕ ⲛϩⲉⲛⲛⲟϭ ⲛⲧⲁⲝⲓⲥ · ⲗⲟⲓⲡⲟⲛ ⲕⲁⲧⲁⲛⲉⲧϩⲙⲡⲉϥϩⲏⲧ
ⲉϥⲟⲩⲱϣ ⲉϯ ⲛⲁⲓ ⲛⲕⲉⲥⲁϣϥ ⲛⲧⲁⲝⲓⲥ ⲉⲩϫⲟⲥⲉ ⲡⲁⲣⲁⲧⲱϥ · ⲁⲩⲱ ⲙⲛⲛⲥⲁⲛⲁⲓ ⲉϥⲟⲩⲱϣ ⲉⲛⲣϣⲉⲗⲉⲉⲧ ⲉⲣⲟⲓ
· ⲁⲛⲟⲕ ⲇⲉ ϩⲱⲱⲧ ⲟⲛ ⲁⲓⲃⲱⲕ ⲉⲧⲉⲕⲕⲗⲏⲥⲓⲁ · ⲁⲓⲥⲱⲧⲙ ⲉⲣⲟⲟⲩ ⲉⲩⲱϣ ϩⲛⲟⲩⲙⲁ ⲉⲩϫⲱ ⲙⲙⲟⲥ ϫⲉⲡⲉⲟⲟⲩ
ⲧⲏⲣϥ ⲙⲡⲉⲓⲕⲟⲥⲙⲟⲥ ⲟⲩϩⲱⲃ ⲛⲥⲱⲃⲉ ⲡⲉ · ⲁⲩⲱ ϫⲉⲡⲉⲧⲛⲁⲕⲁⲧⲁⲫⲣⲟⲛⲉⲓ ⲙⲡⲉⲓⲕⲟⲥⲙⲟⲥ ⲛϥⲟⲩⲁϩϥ
ⲛⲥⲁⲡⲉⲭⲣⲓⲥⲧⲟⲥ ϩⲛⲟⲩϩⲏⲧ ⲉϥⲥⲟⲩⲧⲱⲛ · ⲙⲟⲅⲓⲥ ⲛϥⲛⲟⲩϩⲙ · ⲕⲉⲙⲁⲗⲓⲥⲧⲁ ⲡⲁⲥⲟⲛ ⲡⲣⲱⲙⲉ ⲛⲣⲉϥⲣⲛⲟⲃⲉ
ⲛⲧⲁⲙⲓⲛⲉ · ⲉⲧⲃⲉⲡⲁⲓ ϯⲥⲟⲡⲥⲡ ⲙⲙⲟⲕ ⲡⲁⲉⲓⲱⲧ ⲉⲧⲟⲩⲁⲁⲃ · ⲉⲧⲣⲉⲕϫⲓⲧ ⲛⲙⲙⲁⲕ ⲉⲧⲉⲕⲙⲟⲛⲏ ·
ⲛⲧⲉⲣϥⲥⲱⲧⲙ ⲇⲉ ⲉⲛⲁⲓ ⲛϭⲓⲡⲥⲟⲛ ⲙⲙⲟⲛⲁⲭⲟⲥ · ⲁϥⲱⲣⲕ ⲛⲟⲩⲁⲛⲁϣ ϫⲉⲉⲓϣⲁⲛⲕⲧⲟⲓ ϯⲛⲁϫⲓⲧⲕ ⲛⲙⲙⲁⲓ
ⲉⲧⲁⲙⲟⲛⲏ · ⲛⲧⲉⲩⲛⲟⲩ ⲇⲉ ⲁⲩⲧⲁϫⲣⲉⲡϣⲁϫⲉ ⲙⲛⲛⲉⲩⲉⲣⲏⲩ ϩⲓⲟⲩⲥⲟⲡ · ⲁⲡⲟⲩⲁ ⲡⲟⲩⲁ ⲙⲙⲟⲟⲩ ⲙⲟⲟϣⲉ
ⲉⲧⲉϥⲙⲟⲛⲏ ϩⲛⲟⲩⲉⲓⲣⲏⲛⲏ ⲙⲛⲛⲥⲁⲛⲁⲓ ⲇⲉ ⲁϥϫⲓϣⲟϫⲛⲉ ϩⲙⲡⲉϥϩⲏⲧ ⲛϭⲓⲡⲙⲁⲕⲁⲣⲓⲟⲥ ⲓⲱϩⲁⲛⲛⲏⲥ ⲉϥϫⲱ
ⲙⲙⲟⲥ ϫⲉⲡⲣⲱⲧⲱⲛ ⲙⲉⲛ ⲕⲁⲁⲧ ⲛⲧⲁⲃⲱⲕ ϣⲁⲛⲁⲉⲓⲟⲧⲉ ⲛⲧⲁⲧⲣⲉⲩⲥⲙⲓⲛⲉ ⲛⲁⲓ ⲛⲟⲩⲉⲩⲁⲅⲅⲉⲗⲓⲟⲛ ⲛⲧⲁⲱϣ
ϩⲓⲱⲱϥ · ϫⲉⲛϯⲥⲟⲟⲩⲛ ⲁⲛ ⲛⲛⲉⲛⲧⲟⲗⲏ ⲙⲡⲉⲭⲣⲓⲥⲧⲟⲥ · ⲁⲩⲱ ⲟⲛ ϯⲛⲁϭⲛⲧϥ ϩⲙⲡⲙⲁ ⲉⲧⲓⲛⲁⲃⲱⲕ ⲉⲣⲟϥ ·
ⲁϥⲉⲓ ⲇⲉ ⲉⲡⲏⲓ ⲛⲛⲉϥⲉⲓⲟⲧⲉ · ⲁϥϫⲱ ⲉⲣⲟⲟⲩ ⲛⲟⲩⲗⲟⲓϭⲉ ⲛϯⲙⲓⲛⲉ ⲉϥϫⲱ ⲙⲙⲟⲥ ϫⲉⲁⲛⲁⲩ ⲱ ⲛⲁⲉⲓⲟⲧⲉ ·
ϫⲉⲁⲛⲟⲕ ϯϣⲟⲟⲡ ϩⲛⲟⲩϣⲓⲛⲉ ⲛⲧⲙⲏⲧⲉ ⲛⲛⲁϣⲃⲏⲣⲥⲭⲟⲗⲁⲥⲧⲓⲕⲟⲥ ϫⲉⲥⲉϣⲟⲟⲡ ⲧⲏⲣⲟⲩ ϩⲛⲧⲉⲥⲭⲟⲗⲏ
ⲉⲣⲉⲟⲩⲉⲩⲁⲅⲅⲉⲗⲓⲟⲛ ⲛⲛⲟⲩⲃ ⲛⲧⲟⲟⲧϥ ⲙⲡⲟⲩⲁ ⲡⲟⲩⲁ ⲛⲧⲁⲛⲉⲩⲉⲓⲟⲧⲉ ⲥⲙⲛⲧϥ ⲛⲁⲩ ⲉⲩⲱϣ ϩⲓⲱⲱϥ · ⲁⲛⲟⲕ
ⲇⲉ ϩⲱ ⲉⲓⲟ ⲛⲧϩⲉ ⲛⲟⲩϩⲏⲕⲉ ϩⲛⲧⲉⲩⲙⲏⲏⲧⲉ ⲉⲙⲛⲧϥⲉⲓⲱⲧ ⲙⲙⲁⲩ ⲏ ⲙⲁⲁⲩ · ⲁϥⲡⲁϩⲧϥ ⲇⲉ ⲉϫⲙⲡⲉϥϩⲟ
ⲛϭⲓⲓⲱϩⲁⲛⲛⲏⲥ ϩⲁⲣⲁⲧⲟⲩ ⲛⲛⲉϥⲉⲓⲟⲧⲉ ⲉϥϫⲱ ⲙⲙⲟⲥ ϫⲉϯⲥⲟⲡⲥⲡ ⲙⲙⲱⲧⲛ ⲛⲁⲉⲓⲟⲧⲉ ⲉϣⲱⲧ ⲉⲙⲁⲧⲉ
ⲧⲛⲥⲙⲓⲛⲉ ⲛⲁⲓ ⲛⲟⲩⲉⲩⲁⲅⲅⲉⲗⲓⲟⲛ ϩⲱ ϫⲉⲕⲁⲥ ⲉⲓⲛⲁϩⲉ ⲉⲣⲟϥ ϩⲛⲛⲁϭⲓϫ ⲛⲧⲁϫⲓⲥⲃⲱ ⲉⲃⲟⲗ ⲛϩⲏⲧϥ ·
ⲛⲧⲉⲣⲉⲥⲥⲱⲧⲙ ⲇⲉ ⲛϭⲓⲧⲉϥⲙⲁⲁⲩ ⲁⲥⲣⲁϣⲉ ⲉⲙⲁⲧⲉ ϫⲉⲛⲉⲥⲟⲩⲱϣ ⲡⲉ ⲉⲧⲣⲉϥⲧⲥⲁⲃⲟ ⲕⲁⲗⲱⲥ · ⲉⲧⲓ ⲇⲉ
ⲉⲥⲉⲓⲣⲉ ϩⲓⲛⲁⲓ ⲁⲥϣⲁϫⲉ ⲙⲛⲡⲉⲥϩⲁⲓ ⲉⲥϫⲱ ⲙⲙⲟⲥ ⲡⲁϫⲟⲉⲓⲥ ⲛⲥⲟⲛ ⲧⲁⲙⲓⲟ ⲛⲟⲩⲉⲩⲁⲅⲅⲉⲗⲓⲟⲛ ⲛⲛⲟⲩⲃ
ⲙⲡⲉⲛϣⲏⲣⲉ ⲓⲱϩⲁⲛⲛⲏⲥ · ⲟⲩⲙⲟⲛⲟⲛ ϫⲉⲥϩⲁⲓϥ ⲙⲙⲁⲧⲉ ⲁⲗⲗⲁ ⲕⲟⲥⲙⲉⲓ ⲙⲙⲟϥ ⲕⲁⲗⲱⲥ ϩⲛϩⲉⲛⲱⲛⲉ ⲙⲙⲉ ·
ⲉⲛⲁϣⲉⲥⲟⲩⲛⲧⲟⲩ · ϩⲛⲧⲉⲩⲛⲟⲩ ⲉⲧⲙⲙⲁⲩ ⲁϥⲟⲩⲉϩⲥⲁϩⲛⲉ ⲛϭⲓⲡⲉϥⲉⲓⲱⲧ · ⲁϥⲉⲓⲛⲉ ⲛⲁϥ ⲛϯⲟⲩ ⲛϣⲉ
ⲛϩⲟⲗⲟⲕⲟⲧⲧⲓⲛⲟⲥ ⲙⲛϩⲉⲛⲱⲛⲉ ⲙⲙⲉ · ⲉⲩⲧⲁⲓⲏⲩ ⲁϥⲧⲁⲁⲩ ⲛⲟⲩⲥⲁϩ · ⲛϩⲁⲩⲛⲟⲩⲃ · ⲁϥⲧⲁⲙⲓⲟ ⲛⲁϥ
ⲛⲧⲕⲟⲥⲙⲏⲥⲓⲥ ⲛⲟⲩⲉⲩⲁⲅⲅⲉⲗⲓⲟⲛ ⲛⲧⲁⲩⲥⲁϩϥ · ⲁⲩⲱ ⲁⲡⲉϥⲉⲓⲱⲧ ϫⲓⲧϥ ⲁϥⲧⲁⲁϥ ⲛⲓⲱϩⲁⲛⲛⲏⲥ ⲡⲉϥϣⲏⲣⲉ ·
ⲁϥϫⲓⲧϥ ϫⲉⲛϭⲓⲓⲱϩⲁⲛⲛⲏⲥ ⲁϥⲣⲁϣⲉ ⲉϩⲣⲁⲓ ⲉϫⲱϥ · ⲁⲩⲱ ⲛϥϫⲓⲥⲃⲱ ϩⲣⲁⲓ ⲛϩⲏⲧϥ ϩⲛⲟⲩⲛⲟϭ ⲛⲙⲕⲁϩ
ⲛϩⲏⲧ · ⲁⲩⲱ ⲛϥϭⲱϣⲧ ⲉⲃⲟⲗ ϩⲏⲧϥ ⲙⲡⲥⲟⲛ ⲙⲙⲟⲛⲁⲭⲟⲥ ϣⲁⲛⲧϥⲉⲓ ⲛϥⲃⲱⲕ ⲛⲙⲙⲁϥ ⁛— ⲙⲛⲛⲥⲁϩⲉⲛⲕⲟⲩⲓ
ⲇⲉ ⲛϩⲟⲟⲩ ⲁϥⲉⲓ ⲛϭⲓⲡⲥⲟⲛ ⲙⲙⲟⲛⲁⲭⲟⲥ ⲉⲧⲃⲉⲡⲉⲛⲧⲁⲩⲥⲙⲛⲧϥ ⲙⲛⲛⲉⲩⲉⲣⲏⲩ ⁛— ⲛⲧⲉⲣϥⲛⲁⲩ ⲇⲉ
ⲛϭⲓⲓⲱϩⲁⲛⲛⲏⲥ ⲉⲡⲥⲟⲛ ⲡⲙⲟⲛⲁⲭⲟⲥ ⲁϥⲣⲁϣⲉ ⲉⲙⲁⲧⲉ ⲁⲩⲱ ⲁϥⲧⲉⲗⲏⲗ ⲁϥⲁⲥⲡⲁⲍⲉ ⲙⲙⲟϥ · ⲉϥϣⲟⲟⲡ
ϩⲛⲟⲩⲛⲟϭ ⲛⲣⲁϣⲉ · ⲡⲉϫⲁϥ ⲛⲁϥ ϫⲉⲡⲁϫⲟⲉⲓⲥ ⲛⲉⲓⲱⲧ ϯⲥⲟⲟⲩⲛ ⲉⲡⲟⲩⲱϣ ⲛⲛⲁⲉⲓⲟⲧⲉ · ⲙⲛⲡⲉⲩⲙⲉ ⲉϩⲟⲩⲛ
ⲉⲣⲟⲓ · ⲙⲁⲗⲓⲥⲧⲁ ⲧⲁⲙⲁⲁⲩ ⲛϩⲟⲩⲟ ⲉϣⲱⲡⲉ ⲉⲥϣⲁⲛⲥⲱⲧⲙ ⲉϩⲱⲃ ⲛϯⲙⲓⲛⲉ ⲉϩⲟⲩⲛ ⲉⲣⲟⲓ ·
ϣⲁⲣⲉⲛⲉⲥⲣⲙⲉⲓⲟⲟⲩⲉ ϯϩⲓⲥⲉ ⲛⲁⲓ ⲉⲡⲉϩⲟⲩⲟ · ⲁⲗⲗⲁ ϯⲥⲟⲡⲥⲡ ⲙⲙⲟⲕ ⲙⲁⲣⲛϩⲉ ⲉⲧϩⲉ ⲛⲧⲛⲃⲱⲕ ⲛⲁⲛ
ⲛϫⲓⲟⲩⲉ · ⲁⲩⲱ ⲙⲡⲣⲧⲣⲉⲗⲁⲁⲩ ⲉⲓⲙⲉ · ⲉⲡⲉⲛϫⲱⲕ · ⲡⲉϫⲉⲡⲙⲟⲛⲁⲭⲟⲥ ⲛⲁϥ ϫⲉⲛⲧϩⲉ ⲉⲧⲣⲁⲛⲁⲕ ϯⲛⲁⲁⲁⲥ
ⲛⲙⲙⲁⲕ · ⲁⲩⲱ ⲡⲉⲛⲧⲁⲕⲉⲡⲉⲓⲑⲩⲙⲓ ⲉⲣⲟϥ ⲡϫⲟⲉⲓⲥ ⲛⲁϫⲟⲕϥ ⲛⲁⲕ ⲉⲃⲟⲗ · ⲁϥⲧⲱⲟⲩⲛ ⲇⲉ ⲛϭⲓⲓⲱϩⲁⲛⲛⲏⲥ
ⲙⲛⲡⲙⲟⲛⲁⲭⲟⲥ · ⲁⲩⲃⲱⲕ ⲛⲁⲩ ⲛϫⲓⲟⲩⲉ · ⲁⲩⲉⲓ ⲇⲉ ⲉϫⲛⲧϩⲁⲗⲗⲁⲥⲁ · ⲉⲩϣⲓⲛⲉ ⲛⲥⲁⲟⲩϫⲟⲓ ⲉⲧⲣⲉⲩⲁⲗⲉ
ⲉⲣⲟϥ · ⲁⲩⲱ ⲓⲱϩⲁⲛⲛⲏⲥ ⲁϥϣⲁϫⲉ ⲙⲛⲡⲛⲉⲉϥ ⲙⲡϫⲟⲉⲓ ⲉϥϫⲱ ⲙⲙⲟⲥ · ϫⲉϯⲡⲁⲣⲁⲕⲁⲗⲉⲓ ⲙⲙⲟⲕ ⲡⲁⲥⲟⲛ
ⲉⲧⲣⲕⲡⲉⲗⲕⲧϩⲏⲙⲉ ⲛⲙⲙⲁⲛ · ϫⲉⲕⲁⲥ ⲉⲕⲉϫⲓ ⲙⲙⲟⲛ ⲙⲡⲉⲥⲛⲁⲩ ⲉⲧⲙⲟⲛⲏ ⲛⲛⲉⲧⲉⲙⲉⲩⲛⲕⲟⲧⲕ · ⲡⲛⲉⲉϥ ⲇⲉ
ⲙⲡϫⲟⲉⲓ ⲡⲉϫⲁϥ ⲛⲁⲩ ϫⲉϩⲙⲟⲟⲥ ⲛⲏⲧⲛ ϣⲁⲛⲧⲁⲟⲩⲱⲧⲃ ⲙⲡⲁϫⲟⲉⲓ ⲛⲥⲕⲉⲩⲉ · ⲁⲩⲱ ⲧⲛⲛⲁⲥϭⲏⲣ ϩⲙⲡⲟⲩⲱϣ
ⲙⲡⲛⲟⲩⲧⲉ · ⲡⲉϫⲉⲓⲱϩⲁⲛⲛⲏⲥ ⲙⲡⲛⲉⲉϥ ϫⲉⲙⲁⲧⲁⲙⲟⲓ ϫⲉⲟⲩⲏⲣ ⲧⲉ ⲧⲉⲕϩⲏⲙⲉ · ⲡⲉϫⲉⲡⲛⲉⲉϥ ⲛⲁϥ
ϫⲉϣⲉⲛϩⲟⲗⲟⲕⲟⲧⲧⲓⲛⲟⲥ · ⲧⲉ ⲧϩⲏⲙⲉ ⲙⲡⲁϫⲟⲉⲓ ⁛— ⲧⲟⲧⲉ ⲡⲉϫⲉⲓⲱϩⲁⲛⲛⲏⲥ ⲛⲁϥ ϫⲉϯⲛⲁⲧⲁⲁⲩ ⲛⲁⲕ ·
ⲛⲧⲉⲣⲓⲱϩⲁⲛⲛⲏⲥ ⲇⲉ ⲧⲁⲩⲉⲛⲁⲓ ⲉⲡⲛⲉⲉϥ · ⲁϥⲉⲓ ⲉⲡⲙⲁ ⲉⲧⲉⲣⲉⲡⲥⲟⲛ ⲙⲙⲟⲛⲁⲭⲟⲥ ϩⲓⲱⲱϥ · ⲡⲉϫⲁϥ ⲛⲁϥ
ϫⲉⲡⲁⲉⲓⲱⲧ ⲧϩⲏⲙⲉ ⲙⲡϫⲟⲉⲓ ⲟⲩⲛⲟϭ ⲧⲉ ⲁⲩⲱ ⲡⲉⲧϣϣⲉ ⲉⲣⲟⲕ ⲡⲉ ⲉⲧⲣⲉⲛⲃⲱⲕ ⲛⲁⲛ ⲧⲁⲭⲏ · ⲙⲏⲡⲟⲧⲉ
ⲛⲥⲉⲉⲓ ⲉϫⲱⲛ ⲥⲉⲥⲟⲩⲛⲉⲛ ⲛⲥⲉϭⲟⲡⲛ ⲛⲧⲉⲟⲩϣⲓⲡⲉ ϣⲱⲡⲉ ⲛⲁⲛ · ϫⲉⲁⲛⲡⲱⲧ ⲛϫⲓⲟⲩⲉ · ⲧⲟⲧⲉ ⲁϥⲃⲱⲕ
ⲉϩⲟⲩⲛ ⲉⲡⲉϥⲏⲓ ⲛϭⲓⲓⲱϩⲁⲛⲛⲏⲥ ϣⲁⲧⲉϥⲙⲁⲁⲩ · ⲡⲉϫⲁϥ ⲛⲁⲥ ϫⲉϯⲥⲟⲡⲥⲡ ⲙⲙⲟ ⲱ ⲧⲁⲙⲉⲣⲓⲧ ⲙⲙⲁⲁⲩ ·
ϯⲥⲟⲟⲩⲛ ϫⲉⲁⲣϫⲱⲕ ⲉⲃⲟⲗ ⲛⲛⲁⲟⲩⲱϣ ⲧⲏⲣⲟⲩ · ⲕⲉⲟⲩⲁ ⲛⲟⲩⲱⲧ ⲡⲉⲧⲓϣⲁⲁⲧ ⲙⲙⲟϥ · ⲉⲩϣⲟⲩϣⲟⲩ ⲛⲁⲛ ⲡⲉ
ϩⲓⲟⲩⲥⲟⲡ · ⲛⲧⲟⲥ ⲇⲉ ⲡⲉϫⲁⲥ ⲛⲁϥ ϫⲉϩⲱⲃ ⲛⲓⲙ ⲉⲧⲕⲟⲩⲁϣϥ ⲡⲁϣⲏⲣⲉ ⲁⲓⲧⲉⲓ ⲙⲙⲟϥ ⲛⲁⲕ ⲛⲧⲟⲟⲧ · ⲁⲩⲱ
ⲁⲛⲟⲕ ϯⲛⲁϫⲟⲕϥ ⲛⲁⲕ ⲉⲃⲟⲗ · ⲡⲉϫⲉⲓⲱϩⲁⲛⲛⲏⲥ ⲛⲧⲉϥⲙⲁⲁⲩ ϫⲉⲧⲉⲣⲥⲟⲟⲩⲛ ϫⲉⲛϣⲏⲣⲉ ϣⲏⲙ ⲧⲏⲣⲟⲩ
ⲉⲧⲛⲙⲙⲁⲓ ϩⲛⲧⲉⲥⲭⲟⲗⲏ ⲛⲟⲩⲥⲟⲡ ⲛⲟⲩⲱⲧ ⲁⲛ ⲡⲉ · ⲟⲩⲇⲉ ⲛⲥⲛⲁⲩ ⲁⲛ ⲛⲉ · ⲛⲧⲁⲩⲁⲣⲓⲥⲧⲁ ⲙⲙⲟⲓ
ϩⲙⲡⲉⲧⲛⲧⲁⲁⲩ · ⲉⲓⲟⲩⲱⲙ ⲉⲃⲟⲗ ϩⲛⲛⲉⲩⲛⲕⲁ ⁛— ⲁⲛⲟⲕ ϩⲱⲱⲧ ⲛⲉ ⲙⲛⲗⲁⲁⲩ ϣⲟⲟⲡ ⲛⲁⲓ ⲉⲧⲣⲁⲓⲣⲉ ⲛⲙⲙⲁⲩ
ⲛⲧϣⲃⲃⲓⲱ ⲛⲛⲉⲛⲧⲁⲩⲁⲁⲩ ⲛⲁⲓ · ⲁⲩⲱ ⲙⲡϣⲓⲡⲉ ⲕⲱ ⲙⲙⲟⲓ ⲁⲛ ⲛⲕⲉⲥⲟⲡ ⲉⲧⲣⲁⲃⲱⲕ ⲉⲧⲉⲥⲭⲟⲗⲁⲥⲧⲓⲕⲏ
ⲉⲧⲃⲉⲡⲉⲓϩⲱⲃ · ⲡⲉϫⲉⲧⲉϥⲙⲁⲁⲩ ⲛⲁϥ · ϫⲉⲡⲉⲧⲉⲕⲟⲩⲁϣϥ ϯⲛⲁⲁⲁϥ ⲛⲙⲙⲁⲕ · ⲉⲣϣⲁⲛⲡⲉⲕⲉⲓⲱⲧ ⲉⲓ ⲉϩⲟⲩⲛ
ⲙⲡⲛⲁⲩ ⲙⲙⲉⲉⲣⲉ ϯⲛⲁⲧⲣⲉϥⲧⲁⲁϥ ⲛⲁⲕ ϫⲉⲕⲁⲥ ⲉⲕⲛⲁⲉⲓⲣⲉ ⲙⲡⲉⲕⲟⲩⲱϣ ⲛϩⲏⲧϥ ⲙⲛⲛⲉⲕϣⲃⲏⲣ · ⲧⲟⲧⲉ
ⲛⲧⲉⲣⲉⲡⲉϥⲉⲓⲱⲧ ⲉⲓ ⲉϩⲟⲩⲛ ⲙⲡⲛⲁⲩ ⲙⲙⲉⲉⲣⲉ · ⲁⲥϫⲱ ⲉⲣⲟϥ ⲛϩⲱⲃ ⲛⲓⲙ ⲛⲧⲁⲓⲱϩⲁⲛⲛⲏⲥ ϫⲟⲟⲩ ⲛⲁⲥ ·
ⲛⲧⲟϥ ⲇⲉ ⲁϥⲟⲩⲱϣⲃ · ⲡⲉϫⲁϥ ϫⲉⲡⲉⲧϥⲟⲩⲁϣϥ ⲧⲏⲣϥ ϯⲛⲁⲧⲁⲁϥ ⲛⲁϥ · ⲁⲗⲗⲁ ⲙⲁⲣⲛⲧϣⲟⲩϩⲙϩⲁⲗ ⲉⲣⲟϥ
ⲛϥⲣⲟⲉⲓⲥ ⲉⲣⲟϥ ϫⲉⲟⲩϣⲏⲣⲉ ϣⲏⲙ ⲡⲉ · ⲙⲏⲡⲟⲧⲉ ⲛϥⲧⲁⲕⲟⲟⲩ · ϩⲛϩⲉⲛϩⲃⲏⲩⲉ ⲉⲩϩⲟⲟⲩ · ⲁϥⲣⲁⲛⲁⲩ ⲇⲉ
ⲛϭⲓⲡϣⲁϫⲉ ⲁⲩⲙⲟⲩⲧⲉ ⲉⲡⲉⲩϣⲏⲣⲉ ⲓⲱϩⲁⲛⲛⲏⲥ ⲁⲩϯ ⲛⲁϥ ⲛⲛⲛⲟⲩⲃ · ⲁⲩⲱ ⲁⲩⲧⲉϣⲡϩⲙϩⲁⲗ ⲉⲣⲟϥ ·
ⲛⲧⲉⲣϥϫⲓ ⲛⲛⲛⲟⲩⲃ ⲛϭⲓⲓⲱϩⲁⲛⲛⲏⲥ ⲁϥⲉⲓ ⲉⲡⲙⲁ ⲉⲧⲉⲣⲉⲡⲙⲟⲛⲁⲭⲟⲥ ⲛϩⲏⲧϥ · ⲛⲧⲟϥ ⲙⲛⲡϩⲙϩⲁⲗ ⲉⲧⲙⲟⲟϣⲉ
ⲛⲙⲙⲁϥ ⲡⲉϫⲁϥ ⲛⲁϥ ϫⲉⲡⲁϫⲟⲉⲓⲥ ⲛⲥⲟⲛ ⲡⲉⲓϩⲙϩⲁⲗ ⲉⲧⲕⲛⲁⲩ ⲉⲣⲟϥ ⲡⲱⲓ ⲡⲉ · ⲁⲣⲓⲧⲁⲅⲁⲡⲏ ⲛⲅⲕⲁⲁϥ
ϩⲁϩⲧⲏⲕ ⲛⲧⲁⲃⲱⲕ ⲉⲡⲙⲁ ⲛⲛⲁϣⲃⲏⲣ ⲧⲁϣⲓⲛⲉ ⲉⲃⲟⲗ ϩⲓⲧⲟⲟⲧϥ ϫⲉⲉⲩⲛⲏⲩ ϣⲁⲣⲟⲓ ⲧⲛⲁⲩ · ⲧⲟⲧⲉ ⲁϥⲉⲓⲙⲉ
ⲛϭⲓⲡϩⲗⲗⲟ ⲙⲙⲟⲛⲁⲭⲟⲥ ϫⲉⲉϥϣⲁϫⲉ ⲛⲙⲙⲁϥ ⲉⲧⲃⲉⲡⲛⲉⲉϥ ⲙⲡϫⲟⲉⲓ · ⲁⲗⲗⲁ ⲛⲧⲁϥⲟⲩⲱϣ ⲉⲡⲟⲟⲛϥ
ⲉⲧⲃⲉⲡϩⲙϩⲁⲗ ⲉⲧⲙⲟⲟϣⲉ ⲛⲙⲙⲁϥ · ⲓⲱϩⲁⲛⲛⲏⲥ ⲇⲉ ⲁϥϫⲓ ⲙⲡϣⲉ ⲛϩⲟⲗⲟⲕⲟⲧⲧⲓⲛⲟⲥ ⲁϥⲉⲓ ⲉⲡⲙⲁ ⲙⲡⲛⲟϭ
ⲛⲛⲉⲉϥ ⲙⲡϫⲟⲉⲓ · ⲡⲉϫⲁϥ ⲛⲁϥ ϫⲉϯⲥⲟⲡⲥⲡ ⲙⲙⲟⲕ ⲡⲁϫⲟⲉⲓⲥ ⲛⲥⲟⲛ ϫⲉⲕⲁⲥ ⲉⲕⲉⲥⲃⲧⲉⲡϫⲟⲉⲓ ⲉⲃⲟⲗ ·
ⲛⲧⲛⲃⲱⲕ ⲛⲁⲛ ϩⲛⲟⲩϭⲉⲡⲏ · ⲁⲛⲟⲕ ⲙⲛⲡⲁⲥⲟⲛ · ⲡⲛⲉⲉϥ ⲇⲉ ⲛⲧⲉⲣϥⲥⲱⲧⲙ ⲉⲛⲁⲓ ϫⲉⲉϥⲟⲩⲱϣ ⲉⲃⲱⲕ ⲛⲁϥ
ⲛϫⲓⲟⲩⲉ · ⲡⲉϫⲁϥ ⲛⲁϥ ⲛϭⲓⲡⲛⲉⲉϥ ϫⲉⲁⲓⲟⲩⲱ ⲉⲓⲥⲟⲃⲧⲉ ⲙⲡⲁϫⲟⲉⲓ · ⲁⲩⲱ ⲁⲓⲟⲩⲱ ⲉⲓϫⲱ ⲙⲙⲟⲥ ⲛⲁⲕ
ⲛⲕⲉⲥⲟⲡ ϫⲉⲧϩⲏⲙⲉ ⲙⲡⲁϫⲟⲉⲓ ⲟⲩⲛⲟϭ ⲧⲉ · ⲁⲗⲗⲁ ⲉϣⲱⲡⲉ ϣⲁⲕϭⲱ ⲙⲡⲉⲓⲙⲁ · ϣⲁⲛⲧⲁⲧⲁⲗⲉⲡⲁⲩⲉⲓⲛ
ⲉⲡϫⲟⲉⲓ ϣⲁⲓⲧⲁⲗⲟⲧⲛ · ⲡⲉϫⲉⲓⲱϩⲁⲛⲛⲏⲥ ϫⲉⲁⲓⲟⲩⲱ ⲉⲓϫⲱ ⲙⲙⲟⲥ ⲛⲁⲕ ϫⲉϣⲁⲓϯⲧϩⲏⲙⲉ ⲛⲁⲕ ⲕⲁⲧⲁⲧϩⲉ
ⲛⲧⲁⲕϫⲟⲟⲥ · ⲛⲧⲉⲩⲛⲟⲩ ⲇⲉ ⲁϥⲉⲓⲛⲉ ⲉⲃⲟⲗ ⲙⲡϣⲉ ⲛϩⲟⲗⲟⲕⲟⲧⲧⲓⲛⲟⲥ ⲛⲧⲟⲟⲧϥ ⲉϥⲣⲁϣⲉ ⲉⲙⲁⲧⲉ ·
ⲁϥⲧⲁⲁϥ ⲛⲁϥ ⲉϥϫⲱ ⲙⲙⲟⲥ · ϫⲉ ⲛⲉⲛⲧⲁⲕⲧⲁⲙⲟⲓ ⲉϩⲟⲩⲟ ⲉⲛⲁⲓ ϣⲁⲓⲧⲁⲁⲩ ⲛⲁⲕ · ⲁⲛⲁⲩ ϭⲉ ⲧⲉⲛⲟⲩ
ⲉϣⲱⲡⲉ ⲡⲁⲏⲣ ⲕⲉⲣⲁ ⲕⲁⲧⲁⲣⲟⲕ ⲁⲣⲓⲥ ⲛⲙⲙⲁⲛ ⲉⲧⲃⲉⲡⲛⲟⲩⲧⲉ · ⲛⲅⲥⲉⲧⲡϫⲟⲉⲓ ⲉⲃⲟⲗ ϩⲛⲟⲩϭⲉⲡⲏ ⲛⲧⲛⲃⲱⲕ
ⲛⲁⲛ ⲛϫⲓⲟⲩⲉ · ⲡⲛⲉⲉϥ ⲇⲉ ⲙⲡϫⲟⲉⲓ ⲛⲧⲉⲣϥⲥⲱⲧⲙ ⲉⲛⲁⲓ · ⲁϥϫⲓ ⲙⲡϣⲉ ⲛϩⲟⲗⲟⲕⲟⲧⲧⲓⲛⲟⲥ ⲛⲧⲟⲟⲧϥ
ⲉϥⲣⲁϣⲉ ⲉⲙⲁⲧⲉ · ⲡⲉϫⲁϥ ⲛⲓⲱϩⲁⲛⲛⲏⲥ · ϫⲉⲃⲱⲕ ⲁⲛⲓⲡⲉⲕϣⲃⲏⲣ ⲛⲅⲉⲓ · ⲉϣⲱⲡⲉ ⲡⲟⲩⲱϣ ⲙⲡⲛⲟⲩⲧⲉ ⲡⲉ
ϯⲛⲁϥⲓ ⲙⲡⲉⲧⲛⲣⲟⲟⲩϣ ⲕⲁⲗⲱⲥ · ⲁϥⲕⲟⲧϥ ⲛϭⲓⲓⲱϩⲁⲛⲛⲏⲥ · ⲁϥⲧⲁⲙⲉⲡⲥⲟⲛ ⲙⲙⲟⲛⲁⲭⲟⲥ ⲉϩⲱⲃ ⲛⲓⲙ
ⲛⲧⲁϥϣⲱⲡⲉ ⲙⲙⲟϥ · ⲙⲛⲛⲥⲁⲕⲉϩⲟⲟⲩ ⲇⲉ ⲥⲛⲁⲩ ⲡⲉϫⲉⲓⲱϩⲁⲛⲛⲏⲥ ⲙⲡⲙⲟⲛⲁⲭⲟⲥ · ϫⲉⲧⲱⲟⲩⲛ ⲛⲧⲛⲃⲱⲕ
ⲉϫⲛⲧϩⲁⲗⲗⲁⲥⲁ · ⲉⲡⲉⲓⲇⲏ ⲡⲁⲓ ⲡⲉ ⲡⲉϩⲟⲟⲩ ⲉⲧⲓⲛⲁⲥⲃⲧⲉⲡⲁⲣⲓⲥⲧⲟⲛ ⲉⲛⲁϣⲃⲏⲣ · ⲉⲓⲟⲩⲱϣ ⲅⲁⲣ ⲉⲕⲱⲧⲉ
ⲛⲥⲁⲟⲩϣⲏⲙ ⲛⲧⲃⲧ ⲛⲁⲩ · ⲁⲩⲉⲓ ⲇⲉ ⲉϫⲛⲧϩⲁⲗⲗⲁⲥⲁ ϩⲙⲡⲟⲩⲱϣ ⲙⲡⲛⲟⲩⲧⲉ · ⲁϥⲉⲓ ⲛϭⲓⲟⲩⲧⲏⲩ ⲉⲛⲁⲛⲟⲩϥ
· ⲁϥⲃⲱⲕ ⲛϭⲓⲡⲛⲉⲉϥ ⲙⲡϫⲟⲉⲓ ⲁϥⲁϩⲉⲣⲁⲧϥ ⲛⲥⲁⲡⲉⲓⲥⲁ ⲙⲡϫⲟⲉⲓ ⲛⲟⲩⲕⲟⲩⲓ · ⲁϥϩⲙⲟⲟⲥ ⲁϥϫⲱⲣⲙ
ⲟⲩⲃⲉⲓⲱϩⲁⲛⲛⲏⲥ ⲙⲛⲡⲕⲉⲙⲟⲛⲁⲭⲟⲥ ϫⲉⲧⲱⲟⲩⲛ ⲁⲙⲏⲓⲧⲛ ⲁⲗⲱⲧⲛ · ⲉⲛⲉⲩϣⲧⲣⲧⲱⲣ ⲅⲁⲣ ⲉⲩⲟⲩⲱϣ ⲙⲡⲱⲣϫ
ⲉⲡϩⲙϩⲁⲗ ⲛⲥⲉⲕⲁⲁϥ ⲛⲥⲱⲟⲩ ⲙⲡⲟⲩϭⲛⲧϩⲉ · ⲓⲱϩⲁⲛⲛⲏⲥ ⲇⲉ ⲡⲉϫⲁϥ ⲙⲡϩⲙϩⲁⲗ ⲉⲧⲙⲟⲟϣⲉ ⲛⲙⲙⲁϥ
ϫⲉⲧⲱⲟⲩⲛ ⲛⲅⲃⲱⲕ ⲉⲡⲡⲁⲗⲗⲁϯⲟⲛ ϩⲁϩⲧⲛⲛⲉⲥⲭⲟⲗⲁⲥⲧⲓⲕⲟⲥ ⲛⲅⲛⲁⲩ ϫⲉⲁⲩⲥⲱⲟⲩϩ ⲧⲏⲣⲟⲩ ⲛⲅⲉⲓ ⲛⲅⲧⲁⲙⲟⲓ
ϩⲛⲟⲩϭⲉⲡⲏ ⲉⲓⲥϩⲏⲏⲧⲉ ϯϭⲱϣⲧ ⲉⲃⲟⲗ ϩⲏⲧⲕ · ⲁϥⲃⲱⲕ ⲇⲉ ⲛϭⲓⲡϩⲙϩⲁⲗ · ⲛⲧⲟⲟⲩ ⲇⲉ ϩⲱⲟⲩ ⲁⲩⲧⲁⲗⲟⲟⲩ
ⲛⲧⲉⲩⲛⲟⲩ ⲁⲩϭⲉⲩⲡϫⲟⲉⲓ ⲉⲃⲟⲗ ⲁⲩⲉⲓ ⲉⲧⲙⲟⲛⲏ ϩⲙⲡⲟⲩⲱϣ ⲙⲡⲛⲟⲩⲧⲉ · ⲁϥⲕⲧⲟϥ ⲇⲉ ⲛϭⲓⲡϩⲙϩⲁⲗ
ⲉϫⲛⲧϩⲁⲗⲗⲁⲥⲁ ⲙⲡⲉϥϩⲉ ⲉⲣⲟⲟⲩ ⲁϥϣⲧⲟⲣⲧⲣ ⲉⲙⲁⲧⲉ ϩⲙⲡⲉϥϩⲏⲧ ϫⲉⲁⲣⲁ ⲧⲁⲡⲱⲧ ⲛⲧⲁⲧⲙⲧⲁⲙⲉⲡⲁϫⲟⲉⲓⲥ
ⲉⲓⲧⲁ ⲡⲉϫⲁϥ ⲟⲛ ϫⲉⲉⲓⲣϩⲟⲧⲉ ⲙⲏⲡⲟⲧⲉ ⲛⲥⲉⲕⲱⲧⲉ ⲛⲥⲱⲓ ⲛⲥⲉϩⲉ ⲉⲣⲟⲓ ⲛⲥⲉⲉⲓⲣⲉ ⲛⲁⲓ ⲛϩⲉⲛⲛⲟϭ
ⲙⲡⲉⲧϩⲟⲟⲩ · ⲁⲗⲗⲁ ϯⲛⲁⲃⲱⲕ ⲧⲁⲧⲁⲙⲉⲛⲁϫⲓⲥⲟⲟⲩⲉ ⲁⲣⲏⲩ ⲥⲉⲛⲁⲕⲱⲧⲉ ⲛⲥⲱϥ ⲛⲧⲟⲟⲧ · ⲁⲛⲟⲕ ⲇⲉ
ⲛⲧⲁϣⲱⲡⲉ ⲛⲁⲧⲣⲟⲟⲩϣ ⲁⲩⲱ ⲛⲣⲙϩⲉ ⲛⲧⲉⲣⲉⲥⲥⲱⲧⲙ ⲇⲉ ⲉⲛⲁⲓ ⲛϭⲓⲧⲉϥⲙⲁⲁⲩ ⲁⲥⲡⲱϩ ⲛⲛⲉⲥϩⲟⲓⲧⲉ · ⲁⲩⲱ
ⲁⲥⲧⲁⲗⲉⲉⲓⲧⲛ ⲉϫⲛⲧⲉⲥⲁⲡⲉ · ⲁⲥⲣⲓⲙⲉ ϩⲛⲟⲩⲛⲟϭ ⲛⲣⲓⲙⲉ · ⲉⲥϫⲱ ⲙⲙⲟⲥ ϫⲉⲟⲩⲟⲉⲓ ⲛⲁⲓ ⲡⲁⲙⲉⲣⲓⲧ
ⲛϣⲏⲣⲉ ⲓⲱϩⲁⲛⲛⲏⲥ · ⲟⲩ ⲡⲉⲛⲧⲁϥϣⲱⲡⲉ ⲙⲙⲟⲕ ⲡⲁϣⲏⲣⲉ ⲧϩⲟⲗϭ ⲟⲩⲟⲓ ⲛⲁⲓ ⲡⲁϣⲏⲣⲉ ϫⲉⲁⲩϣⲟⲛⲧ ⲉⲡⲉⲕϩⲟ
ⲱ ⲓⲱϩⲁⲛⲛⲏⲥ ⲡⲁϣⲏⲣⲉ ⲙⲙⲉⲣⲓⲧ · ⲟⲩⲟⲓ ⲛⲁⲓ ⲛⲓⲙ ⲡⲉ ⲛⲧⲁϥϥⲓ ⲙⲡⲁϩⲏⲃⲥ ⲛϩⲏⲧ · ⲛϯⲥⲟⲟⲩⲛ ⲁⲛ ·
ⲟⲩⲟⲓ ⲛⲁⲓ ⲛⲓⲙ ⲡⲉ ⲛⲧⲁϥϥⲓ ⲙⲡⲁⲙⲉⲣⲓⲧ ⲛϣⲏⲣⲉ ⲡⲙⲉⲣⲓⲧ ⲛⲧⲁⲯⲩⲭⲏ ⁛— ⲱ ⲓⲱϩⲁⲛⲛⲏⲥ ⲡⲁϣⲏⲣⲉ ⲙⲙⲉⲣⲓⲧ
· ⲱ ⲡⲟⲩⲟⲉⲓⲛ ⲛⲛⲁⲃⲁⲗ · ⲁⲓϫⲟⲟⲩⲕ ⲉⲧⲃⲉⲟⲩⲥⲟⲫⲓⲁ · ⲙⲡⲉⲓϩⲉ ⲉⲡⲧⲱϣ ⲛⲧⲁϥϣⲱⲡⲉ ⲙⲙⲟⲕ ⲟⲩⲟⲓ ⲛⲁⲓ
ⲡⲁϣⲏⲣⲉ ⲉⲧϩⲟⲗϭ ⲛⲛⲁϩⲣⲛⲟⲩⲟⲛ ⲛⲓⲙ · ⲟⲩⲟⲓ ⲛⲁⲓ ⲡⲁϣⲏⲣⲉ ⲉⲧϩⲟⲗϭ ⲡⲁⲡⲉⲓϩⲟ ⲉⲧⲙⲉϩ ⲛⲣⲁϣⲉ ⲛⲓⲙ ·
ⲟⲩⲟⲓ ⲛⲁⲓ ⲡⲁⲧⲧϩⲓⲕⲱⲛ ⲛⲛⲁⲅⲅⲉⲗⲟⲥ · ⲟⲩⲟⲓ ⲛⲁⲓ ⲱ ⲡⲉⲧⲓⲛⲁⲁⲁϥ ϫⲓⲛⲙⲡⲟⲟⲩ ⲉⲃⲟⲗ · ⲛⲧⲉⲓϩⲉ ⲇⲉ ⲟⲛ
ⲡⲉϥⲕⲉⲉⲓⲱⲧ ⲁϥⲣⲓⲙⲉ · ϩⲛⲟⲩⲁϣⲁϩⲟⲙ · ⲙⲛⲟⲩⲕⲉⲙⲕⲁϩ ⲛϩⲏⲧ · ⲉϥϫⲓϣⲕⲁⲕ ⲉⲃⲟⲗ ⲉϥϫⲱ ⲙⲙⲟⲥ · ϫⲉⲟⲩ
ⲡⲉⲛⲧⲁϥϣⲱⲡⲉ ⲙⲙⲟⲕ ⲱ ⲡⲁⲙⲉⲣⲓⲧ ⲛϣⲏⲣⲉ ⲛϯⲥⲟⲟⲩⲛ ⲁⲛ ⲉⲡⲉⲛⲧⲁϥϣⲱⲡⲉ ⲙⲙⲟⲕ ϩⲛⲟⲩϭⲉⲡⲏ · ⲛⲧⲉⲣⲟⲩϫⲱⲕ
ⲉⲃⲟⲗ ⲛϭⲓⲡⲥⲁϣϥ ⲛϩⲟⲟⲩ ⲛϩⲏⲃⲉ · ⲉⲣⲉⲧⲡⲟⲗⲓⲥ ⲧⲏⲣⲥ ⲣϩⲏⲃⲉ ⲛⲙⲙⲁⲩ · ⲧⲟⲧⲉ ⲡⲉϥⲉⲓⲱⲧ ⲁϥⲧⲱⲟⲩⲛ
ⲁϥⲃⲱⲕ ⲉϩⲟⲩⲛ ⲉⲡⲡⲁⲗⲗⲁϯⲟⲛ ⲁϥⲧⲁⲙⲉⲡⲣⲣⲟ ⲉϩⲱⲃ ⲛⲓⲙ ⲛⲧⲁⲩϣⲱⲡⲉ · ⲁⲩⲱ ⲁϥⲡⲁⲣⲁⲕⲁⲗⲉⲓ ⲙⲙⲟϥ
ⲉⲧⲣⲉϥⲧⲛⲛⲟⲟⲩ ⲛⲟⲩⲕⲉⲗⲉⲩⲥⲓⲥ ⲉⲃⲟⲗ ϩⲙⲙⲁ ⲛⲓⲙ ⲛⲧⲉⲧⲉϥⲙⲛⲧⲣⲣⲟ ϫⲉⲕⲁⲥ ⲉⲩⲉϣⲓⲛⲉ ⲉⲧⲃⲏⲏⲧϥ ⲙⲉϣⲁⲕ
ⲛⲥⲉϩⲉ ⲉⲣⲟϥ · ⲛⲧⲉⲣⲉⲡⲣⲣⲟ ⲇⲉ ⲥⲱⲧⲙ ⲉⲛⲁⲓ ⲁϥⲗⲩⲡⲏ ⲉⲙⲁⲧⲉ ϩⲛⲟⲩⲙⲕⲁϩ ⲛϩⲏⲧ ϫⲉⲛϥⲙⲉ ⲙⲙⲟϥ ⲉⲙⲁⲧⲉ
ⲉⲧⲃⲉⲧⲉϥⲙⲛⲧⲥⲁⲓⲉ · ⲙⲛⲧⲉϥⲉⲡⲓⲥⲧⲏⲙⲉⲓ · ⲁⲩⲱ ϫⲉⲛϥⲟⲩⲱⲙ ⲛⲙⲙⲁϥ ϩⲓϫⲛⲛⲧⲉϥⲧⲣⲁⲡⲉⲍⲁ ·
ⲉⲧⲃⲉⲡⲉϥⲛⲟϭ ⲛⲟⲩⲱϣ ⲉϩⲟⲩⲛ ⲉⲣⲟϥ · ⲧⲟⲧⲉ ⲡⲣⲣⲟ ⲁϥⲧⲛⲛⲟⲟⲩ ⲛⲟⲩⲕⲉⲗⲉⲩⲥⲓⲥ ⲉⲃⲟⲗ ϩⲙⲙⲁ ⲛⲓⲙ
ⲛϩⲉⲛⲙⲁⲧⲟⲓ ⲉⲧⲣⲉⲩϣⲓⲛⲉ ⲛⲥⲱϥ ⲁⲩⲱ ⲁⲩⲕⲱⲧⲉ ϩⲙⲙⲁ ⲛⲓⲙ ⲙⲡⲟⲩϩⲉ ⲉⲣⲟϥ ⲁⲩⲕⲟⲧⲟⲩ ⲉⲡⲡⲁⲗⲗⲁϯⲟⲛ ⁛—
ⲛⲉϥⲉⲓⲟⲧⲉ ⲇⲉ ⲛⲧⲉⲣⲟⲩϩⲓⲥⲉ ⲉⲩⲕⲱⲧⲉ ⲛⲥⲱϥ ⲙⲡⲟⲩϩⲉ ⲉⲣⲟϥ ⲁⲩϯⲉⲟⲟⲩ ⲙⲡⲛⲟⲩⲧⲉ · ⲓⲱϩⲁⲛⲛⲏⲥ ⲇⲉ
ⲁϥⲉⲓ ⲡⲙⲟⲛⲁⲥⲧⲏⲣⲓⲟⲛ ⲛⲧⲟϥ ⲙⲛⲡⲕⲉⲙⲟⲛⲁⲭⲟⲥ ⲉⲧⲙⲟⲟϣⲉ ⲛⲙⲙⲁϥ · ⲁϥϥⲓ ⲙⲡⲉⲩⲁⲅⲅⲉⲗⲓⲟⲛ ⲛⲛⲟⲩⲃ
ⲛⲙⲙⲁϥ ⲡⲁⲓ ⲛⲧⲁⲛⲉϥⲉⲓⲟⲧⲉ ⲥⲙⲛⲧϥ ⲛⲁϥ · ⲁϥⲧⲁⲙⲉⲡⲣⲟⲉⲓⲥⲧⲟⲥ ⲉϩⲱⲃ ⲛⲓⲙ · ⲛⲧⲁϥϣⲱⲡⲉ ⲙⲡϣⲏⲣⲉ ϣⲏⲙ
ⲓⲱϩⲁⲛⲛⲏⲥ · ⲙⲛⲧⲉϥⲛⲟϭ ⲙⲡⲓⲥⲧⲓⲥ ⲉϩⲟⲩⲛ ⲉⲡⲛⲟⲩⲧⲉ · ⲡⲁⲣⲭⲓⲙⲁⲛⲇⲣⲓⲧⲏⲥ ⲇⲉ ⲡⲉϫⲁϥ ⲙⲡϣⲏⲣⲉ ϣⲏⲙ
ϫⲉⲡⲁϣⲏⲣⲉ ⲉⲓⲥϩⲏⲏⲧⲉ ϯⲛⲁⲩ ⲉⲣⲟⲕ ϫⲉⲛⲧⲕⲟⲩⲕⲟⲩⲓ ϩⲛⲧⲉⲕϭⲟⲧ ⲁⲩⲱ ⲛⲥⲁⲓⲉ ⲉⲙⲁⲧⲉ ϩⲛⲛⲉⲕϩⲃⲏⲩⲉ :—
ⲗⲟⲓⲡⲟⲛ ⲡⲁϣⲏⲣⲉ ⲟⲩⲟⲛ ⲛⲓⲙ ⲉⲧⲟⲩⲱϣ ⲉⲁⲡⲟⲧⲁⲥⲥⲉ ⲙⲡⲉⲓⲕⲟⲥⲙⲟⲥ ⲉⲩⲟ ⲛⲧⲉⲕϭⲟⲧ ϣⲁⲩⲣϩⲙⲉ ⲛϩⲟⲟⲩ ·
ⲉⲩϩⲩⲡⲟⲙⲉⲓⲛⲉ ⲙⲛⲛⲥⲱⲥ ϣⲁⲩϣⲃⲡϥⲱ ⲛⲧⲉⲩⲁⲡⲉ · ⲛⲥⲉϯⲥⲭⲏⲙⲁ ⲉϫⲱⲟⲩ · ⲡⲉϫⲉⲓⲱϩⲁⲛⲛⲏⲥ ⲛⲁϥ
ϫⲉϯⲧⲁⲣⲕⲟ ⲙⲙⲟⲕ ⲡⲁⲉⲓⲱⲧ ⲉⲧⲟⲩⲁⲁⲃ ⲛⲧⲉⲧⲣⲓⲁⲥ ⲉⲧⲟⲩⲁⲁⲃ ⲛϩⲟⲙⲟⲟⲩⲥⲓⲟⲛ ⲙⲛⲛⲉϣⲗⲏⲗ ⲙⲡⲙⲟⲛⲁⲥⲧⲏⲣⲓⲟⲛ
ⲉⲕⲉϣⲃϫⲱⲓ ⲙⲡϩⲟⲟⲩ · ⲉⲡⲉⲓⲇⲏ ⲡⲛⲟⲩⲧⲉ ⲡⲉⲧⲥⲟⲟⲩⲛ ϫⲉⲡⲁϩⲏⲧ ⲙⲟⲕϩ ⲉϩⲟⲩⲛ ⲉⲧⲙⲛⲧⲙⲟⲛⲁⲭⲟⲥ
ⲙⲛⲡⲉⲥⲭⲏⲙⲁ ⲛⲁⲅⲅⲉⲗⲓⲕⲟⲛ · ⲡⲁⲣⲭⲓⲙⲁⲛⲇⲣⲓⲧⲏⲥ ⲇⲉ ⲁϥⲡⲉⲓⲑⲉ ⲛⲧⲉⲩⲛⲟⲩ ⲉⲧⲣⲉϥϣⲗⲏⲗ ⲉϫⲱϥ ⲁⲩⲱ ⲁϥϯ
ⲉϫⲱϥ ⲙⲡⲉⲥⲭⲏⲙⲁ ⲛⲁⲅⲅⲉⲗⲓⲕⲟⲛ · ⲛⲧⲟϥ ⲇⲉ ⲁⲡⲉϥϩⲏⲧ ⲟⲩⲛⲟϥ ⲉⲣⲟϥ ⲉⲙⲁⲧⲉ · ⲁⲩⲱ ⲛϥⲧⲱⲃϩ ⲙⲡⲛⲟⲩⲧⲉ
ⲙⲡⲉϩⲟⲟⲩ ⲙⲛⲧⲉⲩϣⲏ ϩⲛⲟⲩⲛⲟϭ ⲛϫⲱⲗⲕ ⲉⲃⲟⲗ ϩⲱⲥⲧⲉ ⲛⲉϥϣⲗⲏⲗ ⲙⲛⲛⲉϥⲡⲟⲗⲓⲧⲉⲓⲁ · ⲙⲛⲛⲉϥⲁⲥⲕⲏⲥⲓⲥ ·
ⲛⲥⲉⲣⲛⲟϭ ⲉⲙⲁⲧⲉ ⲡⲁⲣⲁϩⲁϩ ⲛⲛⲉⲧϩⲓⲧⲟⲩⲱϥ ⲉⲛⲉⲁϥⲣⲥⲟ ⲅⲁⲣ ⲛⲣⲟⲙⲡⲉ ϩⲛϯϩⲩⲡⲟⲙⲟⲛⲏ ⲛϯⲙⲓⲛⲉ ⲙⲛⲧϩⲟⲧⲉ
ⲙⲡⲛⲟⲩⲧⲉ · ⲕⲁⲓ ⲅⲁⲣ ⲁϥⲣϩⲉⲛⲛⲟϭ ⲙⲡⲟⲗⲓⲧⲉⲓⲁ ⲙⲛϩⲉⲛⲁⲥⲕⲏⲥⲓⲥ ⲉⲛⲁϣⲱⲟⲩ · ⲁϥⲛⲁⲩ ⲇⲉ ⲉⲣⲟϥ
ⲛϭⲓⲡⲁⲣⲭⲏⲙⲁⲛⲧⲣⲓⲧⲏⲥ ⲁϥⲣϣⲡⲏⲣⲉ ⲉⲙⲁⲧⲉ · ⲡⲉϫⲉⲡⲁⲣⲭⲓⲙⲁⲛⲇⲣⲓⲧⲏⲥ ⲛⲁϥ ϫⲉⲡⲁϣⲏⲣⲉ ⲛⲧⲕⲟⲩϣⲏⲣⲉ ϣⲏⲙ
· ⲁⲩⲱ ⲉⲓⲥϩⲏⲏⲧⲉ ϯⲛⲁⲩ ⲉⲣⲟⲕ ⲉⲕⲉⲓⲣⲉ ⲛϩⲉⲛⲛⲟϭ ⲛⲁⲥⲕⲏⲥⲓⲥ ⲉⲛⲁϣⲱⲟⲩ ⲉⲕⲙⲟⲩⲟⲩⲧ ⲙⲡⲉⲕⲥⲱⲙⲁ
ⲙⲙⲓⲛⲙⲙⲟⲕ ϩⲱⲥⲧⲉ ⲛⲅⲧⲙⲉϣⲁϩⲉⲣⲁⲧⲕ ⲉⲡⲉϣⲗⲏⲗ · ⲙⲛⲧⲛⲏⲥⲧⲉⲓⲁ · ⲕⲁⲓ ⲅⲁⲣ ⲡⲣⲱϣⲉ ⲛⲉⲅⲕⲣⲁⲧⲉⲓⲁ
ϣⲁⲩⲣⲡⲣⲱⲙⲉ ⲛϭⲱⲃ ⲉⲡⲉϩⲟⲩⲟ · ⲛⲧⲟϥ ⲇⲉ ⲓⲱϩⲁⲛⲛⲏⲥ ⲙⲡⲉϥⲕⲁⲧⲟⲟⲧϥ ⲉⲃⲟⲗ ϩⲛⲙⲡⲟⲗⲓⲧⲉⲓⲁ ·
ⲉⲛⲉϥⲉⲓⲣⲉ ⲙⲙⲟⲟⲩ 
