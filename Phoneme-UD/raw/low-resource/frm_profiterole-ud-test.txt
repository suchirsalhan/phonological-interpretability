Monsieur l'arcevesque de Vienne, pour satisfaire à la requeste qu'il vous a pleu
me faire de vous escrire et mettre par memoire ce que j'ay sceu et congneu des
faictz du roy Loys unziesme, à qui Dieu face pardon, nostre maistre et
bienfaicteur, et prince digne de très excellente memoire, je l'ay faict le plus
près de la verité que j'ay peu et sceu avoir souvenance. Du temps de sa jeunesse
ne scauroye parler, sinon par ce que je luy en ay ouy parler et dire ; mais,
depuis le temps que je veins en son service, jusques à l'heure de son trespas,
où j'estoye present, ay faict plus continuelle residence avec luy que nul autre,
de l'estat à quoy je le servoye, qui, pour le moins, a tousjours esté de
chambellan, ou occuppé en ses grans affaires. En luy et tous autres princes que
j'ay congneuz ou servy, ay congneu du bien et du mal, car ilz sont hommes comme
nous. A Dieu seul appartient la perfection. Mais quant en ung prince la vertu et
bonnes condicions precèdent les vices, il est digne de grand louenge, veu qu'ilz
sont plus enclins a toutes choses voluntaires que autres hommes, tant pour la
nourriture et petit chastoy qu'ilz ont eu en leurs jeunesses que pour ce que,
venans en l'aage d'homme, la pluspart des gens taschent à leur complaire et à
leurs complexions et condicions. Et pour ce que je ne vouldroye point mentir, se
pourroit faire que, en quelque endroit de cest escript, se pourroit aulcune
chose trouver qui du tout ne seroit à sa louenge. Mais j'ay esperance que ceulx
qui le liront considereront les raisons dessusdictes ; et tant osé - je bien
dire de luy, à son loz, qu'il ne me semble pas que jamais j'aye congneu nul
prince où il y eust moins de vices que en luy, à regarder le tout. Si ay - je eu
autant de congnoissance de grans princes et autant de communication avecques
eulx que nul homme qui ait regné en France de mon temps, tant de ceulx qui ont
regné en ce royaulme que en Bretaigne et en ces parties de Flandres, en
Allemaigne, Angleterre, Espaigne, Portugal et Italie, tant seigneurs temporelz
que spirituelz, et de plusieurs dont je n'ay eu la veue, mais congnoissance par
communications de leurs ambassades, par lettres et par leurs instructions, par
quoy on peult assez avoir d'informations de leur nature et condicion. Toutesfois
ne pretendz en riens, en le louant en cet endroit, diminuer l'honneur ne bonne
renommée des aultres, mais vous envoye ce dont promptement m'est souvenu,
esperant que vous le demandez pour le mectre en quelque oeuvre que vous avez
intention de faire en langue latine dont vous estes bien usité ; par laquelle
oeuvre se pourra congnoistre la grandeur du prince duquel vous parleray, et
aussi de vostre entendement. Et là où je fauldroye, trouverez monsr de Bochage
et autres qui myeulx vous en sçauront parler et le coucher en meilleur langaige
que moy. Mais pour obligation d'honneur et grans privaultéz et biensfaictz, sans
jamais interrompre jusques à la mort que l'un ou l'autre n'y feust, nul n'en
devroit avoir meilleure souvenance que moy, et aussi pour les pertes et douleurs
que j'ay receues depuis son trespas, qui est bien pour estre revenu à ma memoire
les graces que j'ay receues de luy, combien que c'est chose acoustumée que,
après le decès de si grand et puissant prince, les mutations soyent grandes, et
y ont les ungs pertes, et les autres gaing. Car les biens ne les honneurs ne se
despartent point à l'appetit de ceulx qui les demandent. Et pour vous informer
du temps dont ay eu congnoissance dudit seigneur, dont faictes demande, m'est
force de commancer avant le temps que je veinse en son service ; et puis, par
ordre, je suyvray mon propos jusques à l'heure que je devins son serviteur, et
continueray jusques à son trespas. Au saillir de mon enfance et en l'aage de
povoir monter à cheval, fus amené à Lisle devers le duc Charles de Bourgoigne,
lors appellé conte de Charroloys, lequel me print en son service, et fut l'an
mil quatre cens soixante quatre. Quelque trois jours après, arrivèrent audit
lieu de Lisle les embassadeurs du roy, où estoit le conte d'Eu, le chancellier
de France appelé Morvilier et l'evesque de Narbonne ; et, en la presence du duc
Philippe de Bourgongne et dudit conte de Charroloys et tout leur conseil à huys
ouverts, furent ouys lesdits embassadeurs, et parla ledict Morvillier fort
arrogamment, disant que ledict conte de Charroloys avoit fait prendre, luy
estant en Hollande, ung petit navire de guerre, party de Dieppe, auquel estoit
un bastard de Rubempré, et l'avoit faict emprisonner, luy donnant charge qu'il
estoit là venu pour le prendre et que ainsi l'avoit fait publier partout, et par
especial à Bruges, où hantent toutes nations de gens estranges, par ung
chevalier de Bourgongne appellé messire Olivier de la Marche. Pour lesquelles
causes, ledit roy, soy trouvant chargé de ce cas ( contre verité, comme il
disoit ), requeroit audit duc Philippe que ce messire Olivier de la Marche luy
fust envoyé prisonnier à Paris pour en faire la pugnition telle que le cas le
requeroit. A ce point leur respondit le duc Philippes que messire Olivier de la
Marche estoit né de la conté de Bourgongne, et son maistre d'hostel, et en riens
subgect à la couronne ; toutesfois, que s'il avoit dit ne faict chose qui fust
contre l'honneur du roy et que ainsi le trouvast par information, qu'il en
feroit la pugnition telle que ou cas appartiendroit ; et que, au regard du
bastard de Rubempré, il est vray qu'il estoit prins pour les signes et
contenances que avoyent ledict bastard et ses gens à l'environ de la Haye en
Holande, où pour lors estoit sondict filz, conte de Charroloys, et que si ledict
conte estoit suspessonneux, il ne le tenoit point de luy, car il ne le fut
oncques, mais le tenoit de sa mère, qui avoit esté la plus suspessonneuse dame
qu'il eust jamais congneue ; mais, nonobstant que luy, comme dit est, n'eust
jamais esté suspessonneux, s'il se fust trouvé, au lieu de son filz, à l'heure
que ce bastard de Rubembré regnoit ès environs, qu'il l'eust fait prendre, comme
il avoit esté, et que se ledict bastard ne se trouvoit point chargé d'avoir
voulu prendre son filz, comme l'on disoit, que incontinent le feroit delivrer et
le renvoyeroit au roy, comme ses embassadeurs le requeroyent. Après recommença
ledict Morvillier en donnant grandes et deshonnestes charges au duc de Bretaigne
appellé François, disant que ledict duc et ledict conte de Charroloys là
present, estant ledict conte de Charroloys à Tours, devers le roy, là où il
l'estoit allé veoir, avoyent baillé seelléz l'ung à l'autre en se faisant frères
d'armes. Et s'estoient bailléz lesdictz seelléz par la main de messire Tannneguy
du Chastel, qui depuis a esté gouverneur de Roussillon et en auctorité en ce
royaulme. Et faisoit ledict Morvilier ce cas si enorme, si crimineux, que nulle
chose qui se peult dire à ce propos pour faire honte et vitupère à ung prince il
ne dist. A quoy ledict conte de Charroloys, par plusieurs fois, voulut respondre
comme fort passionné de ceste injure qui se disoit de son amy et allyé. Mais
ledict Morvillier luy rompoit tousjours la parolle, disant ces mots : « Monsr de
Charroloys, je ne suys pas venu pour parler à vous, mais à monsr vostre père. »
Ledict conte supplia par plusieurs foys à son père qu'il peust respondre, lequel
luy dit : « J'ay respondu pour toy, comme il me semble que père doit respondre
pour filz. Toutesfoys, si tu en as si grand envie, penses y aujourduy, et demain
dy ce que tu vouldras. » Encores disoit ledict Morvillier qu'il ne povoit penser
qui avoit meu ledict conte de prendre ceste alliance avecques ledict duc de
Bretaigne, sinon une pension que le roy luy avoit donné avec le gouvernement de
Normandie que le roy luy avoit osté. Le lendemain, à l'assemblée et en la
compagnie des dessusdicts, ledict conte de Charroloys, le genouil en terre sur
ung carreau de veloux, parla à son père premier et commença de ce bastard de
Rubempré, disant les causes estre justes et raisonnables de sa prinse et qu'il
se monstreroit par procès. Toutesfois, je croy qu'il ne s'en trouva jamais
riens, mais estoyent les suspessons grandz, et le vey delivrer d'une prison où
il avoit esté cinq ans. Après ce propos, commença à descharger le duc de
Bretaigne et luy aussi, disant qu'il estoit vray que ledict duc de Bretaigne et
luy avoyent prins alliance et amitié ensemble et qu'ilz s'estoient faitz frères
d'armes, mais en riens n'entendoyent cette alliance au prejudice du roy et de
son royaulme, mais pour le servir et soustenir, se besoing en avoit ; et que,
touchant la pension qui luy avoit esté ostée, que jamais n'en avoit eu que ung
quartier montant neuf mil francs, et que jamais n'avoit requis ladicte pension
ne le gouvernement de Normandie ; et que moyennant qu'il eust la grace de son
père, il se povoit bien passer de tous autres biensfaictz. Et croy bien que, si
n'eust esté la craincte de sondict père, qui là estoit present et auquel il
adressoit sa parolle, qu'il eust beaucoup plus asprement parlé. La conclusion
dudit duc Philippes fut fort humble et saige, suppliant au roy ne vouloir
legierement croire contre luy ne son filz et l'avoir tousjours en sa bonne
grace. Après fut apporté le vin et les espices et prindrent les embassadeurs
congié du père et du filz. Et quant ce vint que le conte d'Eu et chancellier
eurent prins congié dudit conte de Charroloys, qui estoit assez loing de son
père, il dist à l'evesque de Narbonne, qu'il veit le dernier : « Recommandez moy
très humblement à la bone grace du roy, et luy dictes qu'il m'a bien faict laver
ici par ce chancellier, mais que, avant qu'il soit ung an, il s'en repentira. »
Ledict evesque de Narbonne feit ce messaige au roy, quand il fut de retour,
comme vous entendrez cy après. Ces parolles engendrèrent grand hayne dudict
conte de Charroloys au roy, avec ce qu'il n'y avoit guères que le roy avoit
rachapté les villes de dessus la rivière de Somme, comme Amyens, Abeville, Saint
Quentin et autres, baillées par le roy Charles Viiè audict duc Philippe de
Bourgongne par le traictié qui fut fait à Arras, pour en joyr par luy et ses
hoirs masles, au rachapt de quatre cens mille escus. Toutesfois, ledit duc se
trouvant en sa vieillesse, furent conduyctz tous ses affaires par monsr de Crouy
et de Chimay, frères, et autres de leur maison : reprint son argent du roy et
restitua lesdictes terres, dont ledict conte, son filz, fut fort troublé, car
c'estoient les frontières et limytes de leurs seigneuries, et y perdoient
beaucoup de subjectz, bonnes gens pour la guerre. Il donnoit charge de ceste
matière à ceste maison de Crouy ; et venant son père, le duc Philippes, à
l'extrème vieillesse, dont ja estoit près, il chassa tous lesdictz de Crouy hors
du pays de son père, et leur osta toutes les places et choses qu'ilz tenoyent
entre leurs mains. Bien peu de jours après le partement des embassadeurs
dessusdicts, vint à Lisle le duc de Bourbon, Jehan, dernier mort, faignant venir
veoir son oncle, lequel entre toutes les maisons du monde aymoit cette maison de
Bourbon. Ce dict duc de Bourbon estoit filz de la seur dudict duc Philippes,
laquelles estoit veufve longtemps avoit, et estoit là avec ledict duc son frère
et plusieurs de ses enfans, comme troys filles et ung filz. Toutesfois,
l'occasion de la venue dudict duc de Bourbon estoit pour gaigner et conduyre
ledict duc de Bourgongne de consentir mectre sus une armée en son pays, et que
semblablement feroient tous les autres princes de France, pour remonstrer au roy
le mauvais ordre et justice qu'il faisoit en son royaulme ; et vouloient estre
fors pour le y contraindre s'il ne se vouloit renger ; et fut ceste guerre
depuis appellée le bien publicque, pour ce qu'elle s'entreprenoit soubz couleur
de dire que c'estoit pour le bien publicque du royaulme. Ledict duc Philippes,
qui, depuis sa mort, a esté appellé le bon duc Philippes, consentit que on mist
sus des gens, mais le neu de ceste matière ne luy fut jamais descouvert ny ne
s'attendoit point que les choses vinssent jusques à la voye de faict.
Incontinent se commencèrent à mectre sus les gens et vint le conte de Sainct
Pol, depuis connestable de France, devers ledict conte de Charroloys, à Cambray,
où pour lors estoit ledict duc Philippes ; et luy joinct audict lieu et le
mareschal de Bourgongne, qui estoit de la maison de Neufchastel, ledict conte de
Charroloys feist une grande assemblée de gens de conseil et autres des gens de
son père en l'hostel de l'evesque de Cambray, et là declaira tous ceulx de la
maison de Crouy ennemys mortelz de son père et de luy, nonobstant que le conte
de Sainct Pol eust donné sa fille en mariage au seigneur de Crouy longtemps
avoit, mais il disoit y avoir esté forcé. En somme, il faillut que tous fuyssent
des seigneuries du duc de Bourgongne et perdirent beaucoup de meubles. De tout
cecy despleut bien au duc Philippes, lequel avoit pour premier chambellan ung
qui depuis s'est appellé monsr de Chimay, homme jeune et très bien condicionné,
nepveu du seigneur de Crouy, lequel s'en alla sans dire adieu à son maistre,
pour la craincte de sa personne : autrement eust esté tué ou prins, car ainsi
luy avoit - il esté declairé. L'ancien aage dudict duc Philippes luy feit
endurer patiemment, et toute ceste declaration qui se fist contre ses gens fut à
cause de la restitution de ses seigneuries situées sur la rivière de Somme, que
le duc Philippes avoit rendues audict roy Loys pour la somme de quatre cens
mille escus. Et chargeoit ledict conte de Charroloys ceulx de ceste maison de
Crouy d'avoir fait consentir au duc Philippes cette restitution. Ledict conte de
Charroloys se radoba avec son père le mieulx qu'il peut. Et incontinent mist ses
gens d'armes aux champs et en sa compagnie ledict conte de Sainct Pol, principal
conducteur de ses affaires et le plus grand chef de son armée. Et povoit bien
avoir troys cens hommes d'armes et quatre mille archiers soubz sa charge, et
avoit beaucoup de bons chevaliers et escuyers des pays d'Artoys, de Henault et
de Flandres soubz ledict conte par le commandement dudict conte de Charroloys.
Semblables bendes et aussi grosses armées avoient monsr de Ravastin, frère du
duc de Clèves, et messire Anthoine, bastard de Bourgongne, lesquelz avoyent esté
ordonnéz pour les conduyre. D'autres chefz y avoit - il, que je ne nommeray pas
pour ceste heure pour briefveté. Et entre les autres y avoit deux chevaliers qui
avoyent grand credit avec ledict conte de Charroloys. L'un estoit le seigneur de
Hautbourdin, ancien chevalier, frère bastard dudict conte de Sainct Pol, nourry
es anciennes guerres de France et d'Angleterre, au temps que le roy Henry
d'Angleterre, cinquiesme de ce nom, regnoit en France et que le duc Philippes
estoit joinct avecques luy et son allyé. L'autre avoit nom le seigneur de
Contay, qui semblablement estoit du temps de l'autre. Ces deux estoyent très
vaillans et saiges chevalliers et avoyent la principalle charge de l'armée. Des
jeunes y avoit - il assez. Entre les autres ung fort bien renommé appellé
messire Philippes de Lalain, qui estoit d'une race dont peu s'en est trouvé qui
n'ayent esté vaillans et courageux, et presque tous mortz en servant leurs
seigneurs en guerre. L'armée povoit estre de quatorze cens hommes d'armes mal
arméz et mal adroitz, car long temps avoyent esté ces seigneuries en paix, et
depuis le traicté d'Arras avoient veu peu de guerre qui eust duré. Et à mon
advis qu'ilz avoyent esté en repoz plus de trente et six ans, sauf quelques
petites guerres contre ceulx de Gand qui n'avoyent guères duré. Les hommes
d'armes estoient très fort bien montéz et bien accompaignéz. Car peu en eussiez
- vous veu qui n'eussent eu cinq ou six grans chevaulx. D'archiers y povoit - il
bien avoir huict ou neuf mille, et quant la monstre fut faicte il y eut plus
affaire à les renvoyer que à les appeller, et furent choysiz tous les meilleurs.
Pour lors estoient les subjectz de ceste maison de Bourgongne en grande
richesse, à cause de la longue paix qu'ilz avoient eu et pour la bonté du prince
soubz qui ilz vivoyent, lequel tailloit peu ses subjectz. Et me semble que pour
lors ses terres se povoient myeulx dire terres de promission que nulles autres
seigneuries qui fussent sur la terre. Ilz estoient combles de richesses et en
grand repoz, ce qu'ilz ne furent oncques puis, et y peult bien avoir vingt et
troys ans que cecy commença. Les despenses et habillemens et d'hommes et de
femmes grans et superfluz, les convyz et les bancquetz plus grans et plus
prodigues que en nul autre lieu dont j'aye eu congnoissance, les baigneries et
aultres festoyemens avecques femmes grans et desordonnéz et à peu de honte : je
parle de femmes de basse condicion. En somme, ne sembloit pour lors aux subjectz
de ceste maison que nul prince fust suffisant pour eulx, au moins qui les sceust
confondre. Et en ce monde n'en congnois aujourduy une si desolée, et doubte que
les pechéz du temps de la prosperité leur face porter ceste adversité. Et
principallement qu'ilz ne congnoissoyent pas bien que toutes ces graces leur
procedoyent de Dieu qui les depart là où il luy plaist. LES GRANDES CHRONIQUES
DE FRANCE CHRONIQUE DES RÈGNES DE JEAN II ET DE CHARLES V Comment Charles,
ainsné filz du roy Jehan, qui trespassa en Angleterre, fu sacré et enoint à roy
de France, en l'eglise de Reims, et aussi fu la Royne sa femme. L'an de grace
mil CCC LX et quatre, le dymenche jour de la Trinité, qui fu le XIXe jour du
mois de may, furent le dit roy Charles et madame Jehanne de Bourbon, sa femme,
sacrez à Reims par monseigneur Jehan de Craon, lors arcevesque du dit lieu. Et
furent au dit sacre les evesques de Laon, de Beauvais, lors chancelier de
France, de Langres et de Noyon, pers de France, et pluseurs autres prelas, qui
n'estoient pas pers, et barons : Loys, duc d'Anjou, et Phelippe, duc de
Touraine, et la contesse de Flandres, contesse d'Artois, pers de France, le roy
de Chipre, le duc de Breban, frere de l'Empereur et oncle du dit roy de France ;
le duc de Lorraine, le duc de Bar, et pluseurs autres barons qui n'estoient pas
pers. Item, le mardi XX et VIIIe jour du dit mois de may, les diz roy et royne
de France, qui retournoient de leur sacre, entrerent à Paris, c'est assavoir le
dit Roy environ heure de midy, et ala droit à Nostre-Dame et de là retourna au
Palais ; et environ nonne, la Royne entra à Paris et ala droit au Palais. Et
avecques la Royne estoient à cheval la duchesse d'Orliens, femme de Phelippe,
duc d'Orliens, oncle du dit Roy, la duchesse d'Anjou, femme du dit Loys, duc
d'Anjou, et madame Marie, suer d'icelui Roy, laquelle n'avoit onques esté
mariée, et de puis fu femme du duc de Bar. Et menoit la dite Royne, par le frain
du cheval, monseigneur de Touraine, qui aloit de pié, lequel monseigneur de
Touraine estoit frere du dit Roy. Et monseigneur le conte de Eu semblablement
menoit madame d'Orliens ; monseigneur d'Estampes menoit madame d'Anjou, et
monseigneur Loys de Chalon et le seigneur de Beaugieu menerent la dite madame
Marie. Et fist l'en celui jour grant disner au Palais, là où furent tous les
prelas qui estoient à Paris. Et après disner, qui fu environ nonne, ot grans
joustes en la court du Palais, et l'endemain aussi, et à tous les deux jours
jousta le roy de Chipre, et pluseurs autres dux, contes et barons. Item, le
vendredy, derrenier jour du dit mois de may l'an mil CCC LXIIII dessus dit, le
dit roy Charles octroia à Monseigneur Phelippe, son plus jeune frere, la duchié
de Bourgoigne, laquelle avoit esté requise par avant au roy Jehan, et l'en
reçupt celi jour en sa foy et en son homaige. Et ycelui monseigneur Phelippe
laissa au Roy, son frere, la duchié de Touraine, que le roy Jehan, son pere, li
avoit donnée l'an mil CCC LX. De la mort de Charles de Blois et desconfiture de
ses genz par monseigneur Jehan de Montfort. Le dymenche jour de la Saint-Michiel
mil CCC LXIIII dessus dit, se combatirent devant le chastel d'Aurroy, près de la
cité de Nantes, monseigneur Charles de Blois, lors duc de Bretaigne de l'eritage
de sa femme, d'une part, et monseigneur Jehan de Montfort, d'autre part. Et
avoit le dit monseigneur Charles, en sa compaignie, grant foison de François et
de Bretons, qui avoient tenu et tenoient la partie du roy de France. Et le dit
monseigneur Jehan de Montfort avoit Anglois et autres Bretons, qui avoient tenu
la partie du roy d'Angleterre. Et fu le dit monseigneur Charles mort en la dicte
bataille, et ceuls, qui en sa compaignie estoient, furent desconfis, et la plus
grant partie mors ou pris. Et de puis la dicte bataille, le dit monseigneur
Jehan de Montfort ne trouva, ou dit pays de Bretaigne, qui luy resistast ou
feist aucune guerre, jasoit ce que la duchesce, femme du dit monseigneur
Charles, et du quel costé la dicte duchié li estoit escheue par la mort du duc
Jehan, feust demourée en vie et estoit ou pays. Du traictié qui fu entre
monseigneur Jehan de Montfort et la duchesse, pour la duchié de Bretaigne. L'an
mil CCC LXIV, le XIIe jour du mois d'avril, monseigneur Jehan de Craon, lors
arcevesque de Reims, et monseigneur Jehan le Maingre, dit Bouciquaut, lors
mareschal de France, lesquels le roy de France, Charles, avoit envoiez ou dit
païs de Bretaingne, pour traictier entre la dicte duchesce et le dit monseigneur
Jehan de Montfort, furent et traictierent accort entre les dites parties par la
maniere qui s'ensuyt, c'est assavoir que la dite duchié de Bretaingne, du quel,
XX ans par avant ou environ, la possession et l'estat avoit esté adjugié par le
roy Phelippe et par arrest au dit monseigneur Charles de Blois, à cause de sa
dite femme, demourroit en heritage perpetuel au dit monseigneur Jehan de
Montfort, et la dicte duchesce auroit pour li et pour ses hoirs la contée de
Pantevre, qui avoit esté propre heritage de monseigneur Guy de Bretaigne, son
pere. Et si devoit avoir par le dit traictié la vicontée de Lymoges. Et jasoit
ce que la dite duchesse ne se consentist point en sa personne, mais seulement le
sire de Beaumanoir et aucuns autres qu'elle avoit instituez procureurs pour
traictier, neent moins fu tantost et sanz delay la possession du dit duchié, et
des villes, chasteaux et forteresses d'icelui bailliée et delivrée, realment et
de fait, au dit monseigneur Jehan de Montfort, dont moult de gens
s'esmerveillierent, car le dit duchié avoit esté delivré par arrest à la dicte
duchesse, comme dessus est dit, contre le pere du dit monseigneur Jehan de
Montfort. Item, en celi an, ou mois de juing, fu fait et passé un accort du roy
de France, d'une part, et du roy de Navarre, d'autre, de la guerre que ilz
ravoient commenciée, et pour laquelle le dit roy de France avoit fait prendre
Mante et Meullent et la contée de Longueville. Par lequel accort le captal de
Buech, qui de la ditte guerre avoit esté pris, comme dessus est dit, fu du tout
delivré, et par le dit accort devoient demourer perpetuelment au roy de France
les dites villes de Mante et de Meullent et la dite contée de Longueville,
laquelle le dit roy de France avoit jà donnée à messire Bertran du Guesclin,
pour la raençon du dit captal, lequel avoit esté prison du dit messire Bertran,
si comme dessus est dit. Et le roy de Navarre dot avoir la ville et la baronnie
de Montpellier, et par ce fu paix criée et publiée entre les diz roys. Comment
messire Bertran du Guesclin mena hors de France pluseurs gens d'armes et
pristrent la ville de Burgs en Espaigne. En celui temps, assez tost après, le
dit monseigneur Bertran du Guesclin traicta avecques pluseurs gens de compaigne,
Anglois, Gascoings, Bretons, Normans et d'autres nacions, qui estoient ou
royaume de France et y tenoient pluseurs forteresses, aucunes dès le temps de la
guerre du roy d'Angleterre, et les autres qui avoient esté occupées par les
dictes compaignes de puis la paix faicte entre les roys de France et
d'Angleterre ; et moult avoient domaigié et domagoient chascun jour le dit
royaume de France. Et fist et pourchaça tant le dit messire Bertrand que ilz
laissierent toutes les forteresses, que ilz tenoient, et li accorderent et
promistrent que ilz yroient avecques luy contre les Sarrazins. Et pour celle
cause, le pape Urbain fist grant ayde au dit messire Bertran, tant de florins
que il li bailla comme de deux X mes que il li octroia. Et partirent assez tost
après le dit messire Bertran et pluseurs des dictes compaignes, et alerent ou
royaume d'Arragon, en l'ayde du dit roy d'Arragon contre le roy de Castelle. Et
assez tost après entrerent ou dit royaume de Castelle, et sanz aucune resistence
chevauchierent par le dit royaume, et pristrent villes, citez, chasteaulx et
forteresses, sanz ce que le roy Pierre de Castelle, qui lors en estoit roy, y
meist aucune resistance. Et toutes voies estoit le dit roy Pierre tenuz un des
plus puissans roys des Crestiens, tant de puissance de gens comme de grans
tresors ; car il avoit esté et estoit moult crueux et moult doubté, tant de ses
subgiez comme d'autres, et pour ce avoit assemblez grans tresors, tant des aydes
qu'il avoit eues de ses subgiez, comme des conquestes et finances qu'il avoit
eues des roys de Garnade et de Bellemarine, lesquelz il avoit subjuguez et mis
en son obeissance, et par especial avoit tant fait que le roy de Garnade, qui
estoit Sarrazin, estoit son homme et tenoit son royaume de luy ; et neant moins,
il ne resistoit point à ceuls qui, ainsy comme dit est, conqueroient son pays.
Et tant chevauchierent par le dit païz de Castelle que ilz furent, la sepmainne
peneuse l'an mil CCC LXV dessus dit, devant la cité de Burgues, de laquelle se
estoit tantost partis le dit roy Pierre que il avoit oyes les nouvelles de la
venue des dictes gens d'armes et s'en estoit alé vers Tolette, si comme l'en
disoit. Et tantost se rendirent les habitans de la dicte ville de Burgues à
ceuls de la dicte compaignie, des quelz les noms s'ensuyvent : monseigneur le
conte de la Marche, appellé monseigneur Jehan de Bourbon, Henry d'Espaigne,
conte de Tristemare, lequel estoit frere de pere non legitime du dit roy Pierre
de Castelle, et avoit yceli Henry esté banniz et exilliez du dit royaume de
Castelle ; et à son tiltre aloient tous avecques luy messire Bertran du
Guesclin, dont dessus est faite mencion, monseigneur Ernoul, seigneur
d'Odenehan, mareschal de France, monseigneur Hue de Carvele, Anglois,
monseigneur Maurice de Tresiguidy, et plusieurs autres François, Bretons,
Normans, Angloys, Gascoings, Arragonnoys, et autres de pluseurs nacions jusques
au nombre de X mile hommes d'armes de fait ou de plus, si comme l'en disoit ;
lesquelz entrerent en la dicte ville de Burgues et y tuerent aucuns Juyfz et
Sarrazins, mais ilz ne meffirent point aus corps des Crestiens. Du coronnement
de Henry, roy d'Espaigne, et des messages que Jehan de Montfort envoia au roy de
France, et de la mort de messire Arnault de Cervole, dit Arceprestre. L'an de
grace mil CCC LXVI, le jour de Pasques, qui furent le Ve jour d'avril, fu en la
dicte ville de Burgues coronné en roy de Castelle le dit Henry, frere du dit roy
Pierre, de l'accort et consentement des autres seigneurs et capitains des dites
gens d'armes. Et après son coronnement, il donna au dit monseigneur Bertran la
contée de Tristemare, que il tenoit avant que il feust exilliez du pays, et le
fist duc tant de Tristemare comme de la terre d'Esture. Item, environ le dit
temps de Pasques, l'an dessus dit, monseigneur Jehan de Montfort, lors duc de
Bretaigne, par le traictié que avoit fait l'arcevesque de Reims, dont dessus est
faicte mencion, envoya à Paris, devers le roy de France Charles, messaiges,
c'est assavoir le seigneur de Cliçon, Breton, et monseigneur Guillaume le
Latimier, Anglois, afin que le Roy vousist confermer le dit traictié, fait par
le dit arcevesque, et aussi que le Roy li prorogast le temps, que autrefoiz li
avoit donné pour venir faire son homaige au dit roy de France. Et fu accordé aus
diz messages que ilz aroient confirmacion du dit traictié, et l'orent en une
chartre. Mès elle leur fu bailliée close, et promistrent que elle ne seroit
ouverte jusques ad ce que le dit duc feust venuz devers le Roy faire son
hommaige, tant du dit duchié comme de la contée de Montfort et des autres terres
qu'il devoit tenir du Roy. Et li fu donné terme ès personnes des diz de Cliçon
et Latimier, ses procureurs, jusques à la Saint-Michiel ensuyvant pour venir
faire son dit hommaige devers le Roy. Item, en celi an, environ la Trinité,
messire Arnault de Cervole, dit l'Arceprestre, chevalier, qui tenoit grans
compaignes ou royaume de France, fu mis à mort par ceulz des dictes compaignes
qui estoient avecques li, dont moult de genz furent joyeux et liez ; car il
avoit esté au Roy, et encor estoit son homme, de pluseurs grandes et notables
villes, chasteaux, terres et forteresses, que il tenoit de l'eritage de la dame
de Chasteauvillain, sa femme, et de ses enfans, et aussi de l'eritage du
seigneur de Levroux, après la mort du quel le dit Arceprestre avoit espousée sa
femme, et après la mort de la dicte femme il n'avoit voulu rendre les dictes
terres et forteresses aus heritiers, asquelx elles appartenoient, jà soit ce que
à aucuns d'iceulx partie en eust esté adjugiée par arrest de Parlement. Et
encore, avecques tout ce, il et ses dites gens gastoyent tout le pays où ilz
aloient, roboient, tuoient et prenoient à raençon toutes gens, et si li avoit le
Roy par pluseurs foiz fait baillier pluseurs et grans sommes de florins, et le
Pape aussi, pour faire wydier les dictes compaignes hors du dit royaume ; et par
pluseurs foiz l'avoit promis et juré et si n'en avoit riens fait. Si ne fu pas
merveilles se l'en fu liez de sa mort. Et neant moins tousjours demouroient les
dictes compaignes ou royaume, et y faisoient tous les maulx que ennemis pevent
faire, et y en avoient presque en toutes les parties du royaume, excepté le pays
de Picardie. Et aucune foiz prenoient des forteresses et puis les rendoient, par
grans sommes de florins que l'en leur donnoit, et tantost en prenoient des
autres, et ainsi l'avoient tousjours fait depuis l'an mil CCC LXI, que ilz
commencierent à damagier ainsi le dit royaume de France par maniere de
compaignes, et faisoient encor, non obstant que le pape Urbain eust données
sentences d'escommeniement contre tous ceulz qui faisoient teles compaignies et
contre leur aidans et confortans. Cy commence ung noble et tresexcellent romant
nommé Jehan de Paris, roy de France. En l'honneur de Dieu nostre createur et
redempteur, et de sa benoiste vierge mere, puissions nous faire et dire chose en
cestuy transsitoire monde que a luy soit plaisante et a nous prouffitable. Mais
pour ce que nostre pouvre fragilité est tantost lassee et fatiguee a lire ou
escouter choses salutaires et qu'ilz nous doivent conduire a la eternelle
felicité et remonstrance de noz pechez et meffaiz, et tantost facillement
s'encline a vices et pechez et que grant mal est aujourd'uy pour ce que chascun
entend de legier en railleries dissolues et diffamations, dont grans maulx en
viennent, et pour eviter oysiveté qui est seur de pechié, j'ay voulu icy mectre
par escript une histoire joyeuse que j'ay translatee d'espaignol en langue
françoise. Et pour ce, s'il y a chose qui ne soit comme il appartient me soit
pardonné, car je l'ay fait pour seullement faire passer le temps aux lisans
qu'ilz vouldront prendre la peine de le lire. Comment le roy d'Espaigne ce gecta
aux piez du roy de France qui venoit de la messe avecq plusieurs grans seigneurs
et barons de grant renom. Il fut jadis en France ung roy moult sage et vaillant,
lequel avoit ung tresbeau filz de l'eage de trois ans, nommé Jehan, et plus n'en
avoit de la royne sa femme qui moult notable et saige dame estoit. Si se tenoit
alors le roy en la cité de Paris, avecq la plus grant partie de sa baronnie de
son royaulme en grant desduit et soulas, car alors n'estoit nulles nouvelles de
guerre en France par quoy le Roy et tous ses suppotz en grans triumphes et
richesses habundoient. Ung jour comme le roy venoit de la messe acompaigné de
ses barons et chevaliers, et ainsi qu'il estoit à l'entree de son palaix royal,
et que celuy jour estoit une solempne feste, arriva devant luy le roy d'Espaigne
qui en grans pleurs et gemissemens se gecta aux piez du roy de France. Et
tantost le roy de France se bessa pour le faire lever, car incontinant il le
congneut, mais le roy d'Espaigne ne se voulut nullement lever ne parler ne
pouvoit, mais grans souspirs faisoit, dont le roy grant compassion en avoit et
tous les barons d'entour luy. Et quand il vit que lever ne se vouloit, il luy
dit telles parolles : « Beau frere d'Espaigne, je vous prie que vous vous levez,
et vostre grief courroux vueillez ung peu refrener, tant que nous sachons la
cause, car en bonne foy vous promectons que a nostre pouvoir ayderons a la
mectre a fin le mieulx que nous sera possible, si faire le pouvons. » Si se
bessa de rechef et redressa le roy d'Espaigne, lequel va commancer a dire en se
desconfortant et criant a haulte voix : « Trescrestien, hault, et puissant roy,
je vous mercie humblement de la belle offre que de vostre benigne grace vous a
pleu me faire. Et pour ce que vous et voz predecesseurs estes conservateurs de
toute royaulté et noblesse et justice, je suis venu a vous pour vous dire mon
infortune, meschief et doloreuse complaincte. Sachez, sire, que a grant tort et
sans raison, et soubz couleur d'ung nouvel tribut que en mon royaulme avoit esté
mis pour eviter a la dampnable entreprinse du roy de Grenade, infidele a nostre
loy, qu'il avoit faict contre mon royaulme et la saincte foy catholique, les
nobles de mon royaulme ont par leur faulx donné a entendre le peuple seduit a
l'encontre de moy, que m'ont voulu faire morir, et m'en a faillu fouyr au mieulx
que j'ay peu en l'estat que me povez veoir. Et tiennent la royne ma femme et une
petite fille mienne que n'a que trois mois assigee en une de mes villes appellee
Seguonye, et ont desliberé la faire morir pour mieulx avoir le royaulme a leur
voulenté. » Et en racomptant ces parolles le cueur luy serra et tomba pasmé aux
piez du roy de France, lequel le fit incontinant relever et revenir. Et quant il
fut en son sang rassis, le roy, qui pitié avoit de luy, dit en ceste maniere : «
Beau frere d'Espaigne, ne vueillez plus par tristesse et courroux vostre cueur
affliger, mais vueillez prendre courage vertueulx comme par cy devant avez
tousjours heu, car je vous prometz et jure sur ma foy que demain au plus matin
j'envoyray lectres en Espaigne aux barons et peuple du royaulme ; et s'ilz ne
veullent obeyr, je iray en personne les mectre a raison. » Quant le roy
d'Espaigne ouyt ceste promesse il fut terriblement joyeulx, et dit tout
humblement au roy qu'il le mercioit. De cecy furent fort joyeulx les barons de
France, car grant compassion avoient du roy d'Espaigne, et aussi avoient grant
desir de eulx exerciter en faitz d'armes, car long temps avoit que en France
n'avoit eu guerre. Tout celuy jour fut moult festoyé le roy d'Espaigne, et pour
l'heure plus ne fut parlé de la matiere, si non de faire bonne chiere. Comment
le roy de France escrivit aux barons d'Espaigne qu'ilz eussent a venir repairer
le tort et deshonneur qu'ilz avoient faict a leur roy. Quant vint le lendemain
au matin le roy fit escripre une lectre ainsi que s'ensuit, et au marge de
dessus estoit escript, « De par le roy », et la lectre contenoit ainsi : «
Chiers et bien aymez, nous avons receu la complaincte de nostre chier et bien
aymé frere le roy d'Espaigne, vostre droict et naturel seigneur, contenant comme
a tort et sans cause l'avez deschassé de son royaulme. Et que plus est, tenez
assiegee nostre belle seur sa femme, et plusieurs aultres grans et enormes cas
qu'avez faitz a l'encontre de luy, que sont de tresmauvais exemple a toute
royaulté et noblesse. Pour ce est il que nous voulons savoir la verité du cas
pour y donner telle pugnition et provision qu'il appartiendra estre faicte par
raison, car nous l'avons mis en nostre protection et sauvegarde, luy, sa famille
et biens, en vous mandant que incontinant sans aulcun delay, vous vuydez le
siege de devant la royne vostre naturelle dame, et luy faictes et faictes faire
telle obeyssance comme paravant ceste question luy estoit faicte et acoustumee
de faire. Et avec ce venez, des principaulx d'entre vous, jusques au nombre de
vingt, avecq telle compaignie que vous semblera bon, pour dire les causes qui
vous ont meu a ce faire, pour en faire la raison comme il appartiendra, en vous
notiffiant que, ce vous y faictes faulte, nous y yrons en personne, et en ferons
telle pugnition qu'il en sera perpetuelle memoire. Fait a Paris le premier jour
de mars. » Et au dessus des lectres estoit escript : « Aux barons et peuple
d'Espaigne. » Le roy fit incontinant despescher ung courrier auquel furent
baillees lesdictes lectres, et luy commanda le roy que il fist extreme
diligence. Et aussi fit il, car en cinq sepmaines il fut allé et revenu. Comment
le herault du roy de France apporta la responce que luy avoient faicte les
barons d'Espaigne. Quant ledict herault fut arrivé a Paris, il s'en alla tout
droit au palaix descendre de son cheval et monta les degrez et vint en la
chambre ou le roy estoit. Si luy fit la reverence et dit : « Sire, plaise vous
sçavoir que j'ay esté a Seguonye, ou j'ay trouvé grant peuple devant, qui
tiennent la ville assiegee et la royne qui est dedans, et presentay voz lectres
aux barons et cappitaynes de l'armee, lesquelz incontinant se assemblerent, et
firent lire les lectres par ung de leurs gens. Et incontinant qu'ilz les eurent
fait lire, ilz me firent tirer a part, et tindrent conseil. Au bout de deux
heures apres, m'envoyerent querir, et me firent responce de bouche en disant
qu'ilz s'esmerveilloient grandement de quoy vous preniez peine et soucy d'une
chose qui en riens ne vous touchoit, et que vous ne vous mectez ja en telle
adventure de les aller chercher au pays pour telle achoison, et que par quelque
promesse que leur dit roy vous aye fait ne vous en debvez mesler, car pour voz
lectres ne pour voz menasses ne lairront a mectre fin a leur entreprinse, car
avecques vous ilz n'ont riens a faire. Je leur requis qu'ilz me baillassent leur
responce par escript, mais ilz me respondirent que aultre chose n'en auroye, et
me firent commandement que dedans six heures vuydasse le siege et bien tost le
pays. Et quant je vis que aultre chose ne pouvois faire, m'en suis retourné, et
me semble que la ville est assez forte a l'encontre d'eulx et ne la pourroient
prendre d'ung long temps, se il y a vivres dedans et gens qu'ilz soient leaulx a
leur dame. » Quant le roy ouyt celle responce il en fut moult mal content, et
non sans cause, mais le roy d'Espaigne et les barons de France en estoient bien
joyeulx, car grant vouloir avoient que le roy y allast en armes comme il fit.
Car incontinant le roy manda tous ses barons, cappitaines et chefz de guerre, et
sans aulcun delay fit appareillier tout ce qui estoit de besoing pour aller en
Espaigne commancer la guerre contre les barons du pays. Si fut fait telle
diligence que a la fin du moys de may ensuivant le roy partit de Paris avecq le
roy d'Espaigne, jusques au nombre de cinquante mille bons combatans bien en
point, et s'en vint passer a Bourdeaux, et de la a Baionne. Comment le roy de
France arriva en Espaigne et ne trouva personne en chemin si non le gouverneur
d'Espaigne lequel s'enfuit incontinent Quant le roy fut près d'Espaigne, il mit
ses gens en moult belle ordonnance, et donna la charge de l'avant garde au roy
d'Espaigne. Ilz entrerent en Biscaye tousjours serrez ensemble, car ilz
n'estoient jamais loing les ungs des aultres de deux ou de trois lieues ; si ne
trouverent adventure aulcune que a compter face jusques ilz furent bien avant
dedans Espaigne ou ilz rencontrerent le gouverneur dudict pays avecq bien vingt
cinq mille combatans qu'il avoit amassez, qui estoient fort mal acoustrez. Et
quant ilz apparceurent noz gens qui venoient bien serrez et rengez, le cueur
leur faillit et s'en fouyrent de peur qu'ilz avoient, de quoy noz gens ne firent
pas grant compte, car ilz vouloient aller lever le siege de devant Seguonye. Si
arriverent devant une ville qui leur fut ouverte, appellee Burges, qui estoit
une des bonnes citez du pays, et le roy les print a mercy pour ce qu'il avoient
si tost obey. Comment les embassadeurs des barons d'Espaigne vindrent devers le
roy de France pour avoir paix. En celle ville de Burges sejournerent huit jours
le roy de France et d'Espaigne. Et ce pendant le roy de France remit a son
obeyssance grant partie des villes a l'entour. Et celles qui faisoient grant
signe de rebellion il les faisoit raser et mectre tout a feu et a sang ; les
aultres qui venoient a mercy leur pardonnoit, tellement que le bruit et l'effroy
fut si grant par tout Espaigne que toutes les villes, citez et chasteaux
apportoient les clefz et venoient faire obeissance au roy de France. De la a
huit jours passez s'en partirent pour aller droit a Seguonye, mais ilz
trouverent en chemyn l'ambassade des barons du siege qui venoient devers le roy
pour traicter paix. Et fut fait plusieurs remonstrances au roy de France de la
part desdicts barons, en eulx complaignant a grant tort du roy d'Espaigne leur
seigneur ; mais pour en faire bref, le roy de France, qui moult saige et
vaillant estoit, congnoissant leur malice et mal talant, fit responce que, se
bon leur sembloit, qu'ilz se missent en deffence, car jamais il ne les prendroit
a mercy jusques a ce qu'il verroit et viendroient tous les nobles a genoulx
devant leur roy crier mercy, et le peuple tout en chemise, nues testes, et que
des plus coulpables il en pugniroit jusques au nombre de cinquante, afin qu'il
en fust perpetuelle memoire. Ceulx qui estoient venuz pour ladicte embassade
furent bien esbays, et non pas sans bonne raison, voyant que a la puissance de
France ne pourroient resister, et mesmement que ja les deux tiers du pays estoit
ja en sa main. Si ne sceurent que faire, fors qu'ilz obtindrent du roy dix jours
de respit pour aller notiffier les nouvelles a ceulx qui les avoyent envoyez. Et
quant ilz furent devers eulx et leur eurent dit et fait leur rapport, tous
furent si estonnez que le plus hardi ne sçavoit que dire. Comment les
embassadeurs des barons du royaulme d'Espaigne apporterent la responce que leur
avoit faicte le roy de France. Et comment le populaire vint pardevers luy pour
luy crier mercy quant ilz sceurent les nouvelles du roy de France. Comment le
populaire fut tantost dessevré d'avec les seigneurs, par quoy, voyant que
resister ne pouvoient, si vindrent tous a la mercy du roy de France en la forme
que les embassadeurs leur avoient denuncié, le roy les receut a mercy, et se
informa diligemment des principaulx ammoteurs de cestuy peuple, et trouva que
quatre des plus grans barons d'Espaigne avoient cecy machiné pour parvenir au
royaulme a leur vouloir. Ceulx furent prins, et jusques a cinquante de leurs
complices, que le roy fit mener après luy jusques a Seguonye devers la royne,
laquelle vint a grant honneur et moult belle compaignie au devant dudit roy et
de son mary jusques a quatre lieues. Quant elle fut devant le roy de France,
elle se mit a deux genoulx d'aussi loing qu'elle le peut veoir, et de la ne se
voult lever jusques le roy hastivement descendit et la redressa, puis la baisa.
Et la royne, qui moult sage dame estoit, va dire telles parolles : « Helas,
treshault et puissant roy, qui pourroit vous recompancer le treshault bien et
secours que de vostre benigne grace avez donné a ceste pouvre captive ? C'est
chose impossible a tous les humains, mais nostre Seigneur Jesuscrist doint grace
a monseigneur mon mary et a moy de faire le possible, et Dieu vueille le residu
parfaire en sa saincte gloire. » « Belle seur », dit le roy, qui fort fut
contant de son recueil, « cela est tout compensé ; ne parlons plus que de faire
bonne chiere. Et allez veoir vostre mary qui vient icy après avec les
prisonniers et gens de vostre royaulme. » « Sire », dit elle, « quant je vous
voy, je voy tout, si ne vous laisseray, mais que je ne vous desplaise, jusques a
la ville. » Quant le roy vit la grant humilité de ceste femme, il la fit monter
a cheval et s'en retourna arriere et la mena avecq luy a force devers le roy
d'Espaigne son mary qui grant feste luy fit. Si s'en allerent moult joyeusement
en devisant de moult de choses jusques en la ville, laquelle fut toute tendue le
plus richement que l'on peut faire. Et fut receu le noble roy de France au plus
grant honneur et humilité que l'on peut, dont luy et tous ses gens se
contenterent moult fort, et furent bien joyeux de veoir cette belle ville et si
bien acoustree comme elle estoit, car oncques n'avoient veu telles besongnes.
Comme le noble roy de France entra en la noble ville de Seguonye avec le roy et
la royne d'Espaigne et aussi les prisonniers qu'il menoit après luy pour en
faire la pugnition telle qu'il appartenoit. Quinze jours dura la feste en
Seguonye, ou il fut fait de moult beaulx esbatemens et joustes que je laisse
pour cause de briefveté, mais tousjours faisoit faire le noble roy de France
justice de ceulx qui avoient encommancé l'injure contre le roy d'Espaigne. Si
fit au bout de quinze jours drecer ung eschaffault au milieu de la ville, et
illec devant tout le peuple, fit decoler les quatre plus principaulx coulpables
du cas, puis envoya en chascune bonne ville cinq des aultres pour monstrer
exemple au peuple de bien servir et obeyr a leur roy mieulx qu'ilz n'avoient
fait par avant, et que ung chascun y prist exemple. Après ce, mit le roy
d'Espaigne en son royaulme, et fut mieulx obey et crainct que jamais n'avoit
esté par avant. Cela fait, deslibera s'en retourner en France avecq son armee,
car il avoit mis tout le pays en bonne paix et concorde. Comment le roy
d'Espaigne et la royne, voyant que le roy de France s'en vouloit retourner, se
vindrent agenoillier devant luy, en luy remerciant le bien, l'honneur et le
service qu'il leur avoit fait et luy recommanderent leur fille. Quant le roy
d'Espaigne et la royne virent que le roy de France s'en vouloit retourner en
France, si ne sçavoient en quelle maniere ilz le devoient remercier ne regracier
le bien et l'honneur qu'il leur avoit fait, par quoy s'en vindrent devant tout
le peuple mectre a ses piez en disant : « Treshault et puissant roy, bien savons
que icy ne povez bonnement guieres demourer, pour les grans affaires de vostre
royaulme. Si savons bien que a nous n'est pas de vous pouvoir recompancer en
aulcune maniere, mais toutesfoiz ce que en nous sera desirons fort de faire et
acomplir envers vous : si vous prions et requerons que vueillez mectre sur nous
et noz successeurs tel tribut et revenu comme il vous plaira, car de vous et voz
successeurs voullons doresnavant tenir nostre royaulme comme bons et loyaulx
subgetz, car c'est bien raison. » Quant le roy ouyt ses parolles, il en eut
moult grant pitié ; si leur respondit en les relevant : « Mes amys, croyez que
envie de gaigner et acquerir pays ne m'a pas fait venir en ce royaulme, mais le
desir et vouloir de justice augmenter, et les honneurs royaulx garder et
entretenir. Si vous prie que plus ne soit parlé de ces parolles, ains le vous
deffens en autant que craignez a me desplaire ; mais pensez de bien faire et
sagement gouverner voz subgetz en bonne justice et en craincte de Dieu, car par
ce moyen prospererez et non aultrement. Et si riens vous survient, faictes le
moy savoir, car sans nulle faulte vous secourray et ayderay. » Quant ilz virent
la grant amour et cordialité que le roy avoit envers eulx, la royne print sa
fille, qui estoit de l'eage de cinq a six mois, entre ses bras, et vindrent
devant le roy de France, luy requerant que son plaisir fust ouyr et escouter une
petite requeste qu'ilz luy vouloient faire. « Je le veulx bien », dit le roy.
Adonc la royne commença a parler ainsi : « Sire, puis que ainsi est que a vous
du tout avons nostre esperance, vous prions et requerons que ceste pouvre fille
que voyez icy entre mes bras vous soit pour recommandee, car jamais n'avons
esperance d'avoir aultres enfans, pour ce que sommes desja fort sus l'eage, par
quoy si Dieu luy donne grace de vivre eage competant pour marier, vostre plaisir
soit la pourveoir de mary comme il vous plaira et que verrez que luy sera
necessaire, et a icelluy bailler le regime et gouvernement de cestuy pays, car
nous voullons que de par vous y soit mis et ordonné roy comme bon vous semblera,
car c'est raison. » Quant le roy de France vit leur grant humilité et affection,
le cueur luy attendrit et eut grant pitié d'eulx, et leur respondit en ceste
maniere : « Chers amys, je vous remercie la grant affection et amour que avez
envers moy, et sachez que vostre fille n'est pas a refuzer. Et si Dieu donne
grace a mon filz de venir en eage parfait, et vostre fille aussi, je seroye
moult joyeux que fussent conjoins par mariage ensemble, et si Dieu me donne
grace de vivre jusques a l'heure, je vous prometz que mon filz n'aura aultre
femme que vostre fille. » « Helas, sire, pour Dieu mercy, n'entendez pas que
monseigneur mon mary et moy soyons si presumptueux que le vous ayons dit et
requis a celle fin que la prenez, mais seullement pour quelque seigneur de voz
barons tel que vostre bon plaisir sera, car trop noz feriez de l'honneur de luy
donner vostre filz. » « Certes » dit le roy, « ce qui est dit est dit, et se
nous vivons, il en sera plus avant parlé, car maintenant n'en pouvons bonnement
aultre chose faire ; si prendrons congé de vous. » « Vrayement », dit la royne,
« s'il vous plaist, monseigneur mon mary et moy vous conduyrons jusques a Paris,
car j'ay grant desir de veoir ma treshonnoree dame la royne. » « Mes amys »,
respondit le roy, « vous ne pouvez bonnement bouger ne ne devez quant a present,
car ce peuple que nouvellement a esté reduit, pourroit facillement en vostre
absence estre seduit en peu de temps, car tous les coulpables ne sont pas mors,
ne aussi les parens des pugnis, que pourroient faire a l'encontre de vous
quelque vengence ou quelque maulvaise conspiration, par quoy ne veulx que
nullement vous vous despartez d'icy, mais que seullement les entretenez en bonne
paix et amour, et vous tenez sur voz gardes, et tenez bonne justice et craignez
et aymez Dieu, et le servez, car tout bien vous en adviendra, et sans sa grace
vous ne pouvez nul bien avoir. Je vous recommande aussi l'estat de l'esglise et
les pouvres, et gardez bien qu'ilz ne soient opprimez ne follez, et Dieu vous
aymera. » En ces belles remonstrances et enseignemens que le roy leur fit,
present plusieurs barons, prindrent congié les ungs des aultres a grans souspirs
et regretz. Comment le roy de France print congié du roy d'Espaigne et de la
royne, et comment le peuple du pays acompaignerent le roy grant chemin.
Toutesfoiz, pour abregier, le roy se despartit d'Espaigne a grans pleurs et
lamentations du roy, de la royne et de ceulx du pays, qui l'acompaignerent grant
espace de temps, et donna le roy d'Espaigne de grans et riches dons au roy et
aux barons et chevaliers, tellement qu'il n'y avoit en toute l'armee petit ne
grant qui ne s'en louast, et qui ne tint le roy d'Espaigne a vaillant et
puissant roy. Si firent tant par leurs journees qu'ilz vindrent a Paris ou ilz
furent moult joyeusement et honnorablement receuz, et dura la feste dix jours.
Puis print chascun congié du roy qui bien les envoya joyeulx et contans en leurs
maisons. Comment le roy de France morut, dont fut demené grant dueil par tout le
royaulme. Le bon roy de France au bout de quatre ou cinq ans, print une maladie
que longuement luy dura, et en la fin en morut, dont fut grant dommaige au pays,
et en fut demené grant dueil par tout le royaulme et expressement la royne que
moult l'aymoit. Si fut enbasmé comme a tel prince et seigneur appartenoit. La
royne qui saige dame estoit, après la sepulture du roy, print le gouvernement du
royaulme, pour ce que son filz estoit encores jeune, et le gouverna en bonne
paix et transquilité et union de justice. Quelque espace de temps après, fut
sacré a roy monseigneur Jehan son filz, dont fut fait par tout le païs une
merveilleuse joye. Si laisserons a parler d'eulx et retornerons au roy
d'Espaigne et a la royne, qui si bien ensuivirent et garderent les bons
enseignemens que le roy de France leur avoit faitz qu'ilz garderent et
gouvernerent leur païs et royaulme en bonne paix, justice et amour de leurs
subgetz. Comment le roy et la royne d'Espaigne sceurent que le bon roy de France
estoit mort, dont ilz demenerent grant dueil. En ce temps vint nouvelles en
Espaigne comme le roy de France alla de vie a trespas, dont fut demené ung
merveilleux dueil par le roy et la royne et les barons du pays, et n'y eut
monastere, esglise ne convent ou le roy ne fit faire obseques, prieres et
oraisons pour l'ame du bon roy et en porterent le roy et la royne le dueil ung
an et moult bien en firent leur devoir. Toutesfoiz il n'est dueil que au bout de
quelque temps ne se appaise, et que l'on n'oblie, et mesmement quant les parties
sont loing l'une des aultres. Le roy et la royne d'Espaigne nourrirent leur
fille moult bien et luy firent apprendre toutes bonnes meurs et a parler tous
languages, tant que on ne sçavoit fille en tout le royaulme plus belle, plus
sage, ne mieulx moriginee qu'elle estoit. Le pere et la mere devindrent vieulx,
qui aultres enfans n'avoient que celle fille de l'eage de quinze ans ou environ,
et panserent entr'eulx qu'il estoit besoing et temps pour le mieulx de la marier
a quelque ung qui gouverneroit le royaulme. Et se faisoient enquerir par toutes
terres mary que fut propice pour la fille, car ilz avoient du tout oublié la
promesse qu'ilz avoient faicte au roy de France, tant que les nouvelles en
vindrent au roy d'Angleterre qui pour lors estoit vefve, par quoy envoya une
embaxade en Espaigne. Comment le roy d'Angleterre fiença la fille du roy et de
la royne d'Espaigne, appellee Anne, par procureur. Le roy d'Angleterre, qui ouyt
parler de ceste fille qui estoit tant belle, tant sage et bien moriginee, ce
pensa en luy mesmes qu'il seroit bon que la fist demander. A ceste cause envoya
en Espaigne une moult belle compaignie de ses barons et chevaliers en embassade
pour demander la fille en mariage, et donnerent plusieurs beaulx presens au roy
et a la royne, a la fille et aux barons et chevaliers d'Espaigne pour mieulx les
attraire a leur voulenté. Et firent tant envers le roy et la royne que leur
fille leur fut accordee, dont la fille n'estoit pas bien contante, car on luy
avoit raporté que le roy d'Angleterre estoit desja fort vieulx et cassé. Mais
pour amour de son pere et de sa mere n'en oza mot sonner, a celle fin qu'ilz
n'en fussent marriz ne courroucez a l'encontre d'elle. Les fiançailles furent
faictes par procureur, et la fiença le procureur et conte de Lencastre pour et
au nom du roy, dont les Anglois furent moult joyeulx, et en firent grant feste,
et donnerent de beaux joyauls a leur nouvelle dame et aux damoiselles. Huit
jours après s'en voulurent retourner pour faire la responce au roy comme ilz
avoient exploicté et besongné, et fut prins terme d'espouser, et promirent que
dedans ledict temps ameneroient leur roy pour parachever le mariage. Si
prindrent congié les ungs des aultres, et s'en partirent les Anglois bien
joyeulx d'Espaigne de ce qu'ilz avoient si bien fait la besongne. Et firent tant
par leurs journees qu'ilz arriverent en Engleterre, ou ilz furent receuz a grant
joye, et vindrent a Londres ou le roy les festoya merveilleusement. Comment les
ambassadeurs apporterent les nouvelles au roy d'Angleterre de ce qu'ilz avoient
fait avecq le roy d'Espaigne. Si furent les ambassadeurs receuz a moult grant
honneur et joye du roy d'Angleterre leur seigneur, et leur demanda comment ilz
avoient besongné touchant la matiere. Le conte de Lencastre respondit, comme
eulx estre arrivez en Espaigne, en parlerent au roy et a la royne, « lesquelz
nous firent responce qu'ilz estoient bien joyeulx du mariage, et que vous leur
faisielz beaucop de l'honneur, par quoy, sans plus actendre, la fiançay pour
vous comme procureur, et avons mis terme d'espouser d'huy en quatre moys. » Le
roy, oyant les nouvelles, fut si souspris de joye qu'il fit crier parmy Londres
que l'on ne ouvrist les boutiques de huit jours et qu'on fit feste. Ce pendant
fit faire le roy d'Angleterre grant appareil pour aller espouser celle qui avoit
desja gaigné le cueur de luy, car il desiroit fort la contempter pour les biens
que on luy avoit dit d'elle, et aussi pour ce que on luy avoit raporté
secretement qu'elle ne prenoit pas plaisir au mariage. Et pour ce que le roy
d'Angleterre ne trouvoit pas bien en son pays draps d'or a sa voulenté,
deslibera de venir passer a Paris pour soy y fornir de bagues, couliers et
joyaulx comme mestier luy estoit. Si s'en partit d'Angleterre bien acompaigné de
chevaliers et barons, car en celuy temps n'estoit nulles nouvelles de guerre. Si
vint descendre en Normandie a quelque quatre vingts chevaulx acoustrez selon la
mode du pays, et fit tant par ses journees qu'il vint a Paris, la ou estoit le
jeune roy de France de l'eage de dix huit a vingt ans, tant beau, tant sage que
merveilles. Et par la royne sa mere totallement se gouvernoit, et bien luy en
prenoit, car elle tenoit le royaulme en bonne police, justice et transquilité.
Comment la royne de France envoya au devant du roy d'Angleterre des plus grans
de ses barons et aussi les bourgeois de la ville. Quant la royne de France sceut
la venue du roy d'Angleterre, elle fit aller au devant de luy tous les barons et
bourgeois et citoyens de Paris, en moult belle ordonnance. Ce jour n'estoit pas
a Paris le jeune roy, ains estoit allé a la chasse a ung sanglier au boys de
Vincennes, ou il demeura tout le jour. Quant le roy d'Angleterre fut entré
dedans Paris, il vint veoir la royne, laquelle moult bien le festia. Et ainsi
qu'ilz estoient au soupper le roy d'Angleterre desclara a la royne la cause de
son voyage, et pour quoy il estoit passé par France. Si loua merveilleusement la
beaulté et le sens de la pucelle, et ne fut au soupper parlé d'aultre matiere,
car le roy y avoit grande affection, et mesmement comme ces vieillars qui sont
incontinent bridez. Après soupper les instrumens vindrent et dancerent et firent
la meilleur chiere qui leur fut possible. Le roy d'Angleterre souhaicta fort a
veoir le jeune roy de France, et après qu'ilz eurent longuement passé temps, le
roy s'en alla retraire et aussi toutes ses gens, qui moult furent joyeux du
recueil et de l'honneur que la royne leur avoit fait. Quant le roy fut en sa
chambre, ilz encommancerent a parler et louerent merveilleusement la royne, que
si grant honneur leur avoit fait. Quant la royne fut en sa chambre, bien luy
souvint des parolles que le feu roy son mary luy avoit dictes quant il revint
d'Espaigne, comme il avoit promis a son filz la fille du roy d'Espaigne. Aussi
desiroit elle fort que son filz fust marié. Si envoya querir le duc d'Orleans et
le duc de Bourbon, qui en Espaigne avoient esté avec le roy, et leur dit en
ceste manière : « Beaux cousins, je vous ay envoyé querir comme mes principaulx
amys et de mon filz. Vous avez ouy les grans biens qu'on dit estre en ceste
fille d'Espaigne. 
