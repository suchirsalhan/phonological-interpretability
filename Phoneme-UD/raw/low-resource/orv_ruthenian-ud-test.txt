АРТЫКУЛЪ 1. 

О выбиранью судей въ повѣтѣ. 

Уставуемъ, ижъ въ тыхъ повѣтѣхъ, которые суть нижей росписаны, и въ кождомъ
таковомъ повѣтѣ, гдѣ еще до сихъ часовъ не обраны, зособна мають быти судья
подсудокъ и писаръ, которые такъ и тымъ обычаемъ мають быть выбираны и на
таковые уряды установлены. На первей маемъ мы Господаръ часъ певный зложити и то
листы нашими по всихъ таковыхъ повѣтехъ ознаймити, гдѣ въ кождомъ повѣтѣ княжата
панове рада наша, также рицерство и шляхта вси, хто кольвекъ якого стану будетъ
тамъ имѣнья свои мѣти, зъѣхатися мають до двора, которій на посродку того повѣту
будетъ, и тые которые ся зъѣдутъ не ждучи никого, хтобы въ повѣтѣ имѣнье маючи
пріѣхати не хотѣлъ, ку тому року мають выбрати зо всее шляхты того повѣту братьи
своее на кождый врядъ таковый, на судейство чотырохъ людей добрихъ, на
подсудство другихъ чотырохъ, на писарство третихъ чотырохъ людей добрыхъ,
цнотливыхъ, ростропныхъ въ правѣ у мѣстныхъ, роду шляхецского, въ томъ повѣтѣ
добрѣ оселыхъ, не иное вѣры только Хрестіянское; и выбравшы ихъ, тыхъ выбраныхъ
черезъ листы свои намъ Господарю ознаймити мають, а мы съ тыхъ всихъ дванадцати
особъ выберемъ трехъ до того повѣту на врядъ земскій, на судъ судою и подсудка и
писара. 

Которіе отъ насъ выбраные и потверженые на першыхъ рокохъ судовыхъ передъ
повѣтовымъ воеводою, або въ небытности воеводиной передъ кашталяны, а въ земли
Жомоитской передъ старостою Жомоитскимъ, при зобранью шляхты, што ихъ тамъ въ
томъ часѣ будеть, маеть судья подсудокъ и писаръ присегнути тыми словы: 

Я присегаю Пану Богу во Троицы единому, ижъ въ томъ повѣтѣ водлѣ Бога
справедливе подле права и статуту сего писаного Великого Князства Литовского,
водлугъ жалобы и отпору, ничого не прикладаючи ани уймуючи, буду сознавати и
записы пріимовати, не фолкгуючи высокимъ и подлымъ станомъ на достойностяхъ и на
врядехъ седячимъ, на богатого ани на вбогого, на пріятеля кровного заховалого,
ани на непріятеля, на тутошнего, не на гостя не смотречи, не съ пріязни не зъ
вазни не зъ боязни не за посулы и дары, ани сподеваючися на потомъ дарованья и
якого нагороженья, и не радечи сторонѣ, а ни боячися казни помсты и погрозокъ,
але самого Бога и его светую справедливость и право посполитое и сумнѣнье свое
передъ, очима маючи, тежъ роковъ николи не омѣшкиваючи, кромъ великое правдивое
и зложное хоробы; а якъ то справедливе присегаю Богу, такъ ми Боже помози; а
естли несправедливе, — Боже ми не поможы. 

А писаръ земскій маеть по Руску литерами и словы Рускими вси листы и позвы
писати, а не иншымъ языкомъ и словы, и такъ маетъ писаръ присегати. 

Я, N, присегаю Пану Богу въ Троицы единому на томъ, ижъ справедливе водлѣ Бога и
того права писаного и подлугъ мовенья и споровъ сторонъ, ничего не прикладаючы
ани уймуючы, у суду записовати и радити судьи и подсудку вѣрнѣ и справедливе,
подлѣ сознанья сторонъ и споровъ на судехъ и освѣдченья и оповѣданья судового и
сказанья судового, и въ книги судовые вписовати буду а пилновати и догледовати,
абы подлѣ сее присеги моее справедливе были вписованы, не маючы баченья на
высокіе а ни подлые станы на достойностяхъ седячыхъ, на богатого, ани на вбогого
на пріятеля кровного заховалого, ани на непріятеля, на тутошнего, ани на гостя,
не съ пріязни не зъ вазни не за посулы и дары, а не боечыся вазни и помсты и
погрозокъ, не ждучы нагороженья, але самого Бога и его светую справедливость и
право посполитое передъ очима маючы, и сумнѣнье свое добрѣ а побожнѣ справуючы,
такъ ми Боже поможы. 

А потомъ, кгды бы который съ тыхъ на початку и знову отъ насъ теперъ выбраные
умеръ, судья, подсудокъ, або писаръ, а трафило се бы то въ небытности нашой;
тогды тые, которые на тыхъ урядѣхъ зостануть, мають о томъ дати знати воеводѣ
своему, а въ земли Жомоитской старостѣ Жомоитскому; а воевода маеть черезъ листы
свои старостамъ врадникамъ и шляхтѣ того повѣту, а староста Жомоитскій тивуномъ
шляхтѣ и всякого стану оное Жимоитское земли обывателемъ часъ зложити, на
который зъѣхавшися вси станы оного повѣту и до такового двору нашого, яко вышей
описано, мають на мѣстце того умерлого чотырохъ особъ таковыхъ же, яко и первымъ
выменено, обрати и намъ черезъ листы свои отворотные за печатью воеводиною
ознаймить; а мы потомъ съ тыхъ чотырохъ одного, который се намъ видѣти будеть,
выбравшы на мѣстцѣ того умерлого судьи подсудка або писара, которого съ тыхъ въ
тотъ часъ потребовати будуть, не отволочнѣ установити. А гдѣ бы на судство
обрали подсудка або писара земского; тогды на тое мѣстце тамъ же за разомъ на
тотъ врядъ обобравшы къ намъ послати мають; а тотъ, кому тотъ врядъ дамо, потомъ
на першыхъ рокохъ судовыхъ будеть повиненъ первей на мѣстцу тамъ передъ тымъ
воеводою або кашталяномъ и передъ старостою оного суду такъ, яко вышей описано,
присегнути, тожъ потомъ врядомъ своимъ владнути и справавовати. И такъ мають вжо
вѣчными часы въ повѣтехъ около выбранья тыхъ врядниковъ справоватися и заховати.

Розделъ четверътый. О судьях и о судех. Артыкулъ 1. 

О вольномъ обиранью вряду земъского, судий, подъсудъков и писаров в кождой земли
и поветѣ. 

Што продокъ нашъ славное памети король его м[и]л[о]сть и великий князь
литовъский Жикгимонтъ Августъ, выдаючи ку вжыванью обывателемъ того паньства,
великого князства литовского, сесь статутъ права посполитого земъского, черезъ
них же самых зъ старого ихъ статуту и зь иншихъ розныхъ правъ хрестиянскихъ
поправены [!], межы инъшими волъностями, свободами и порядками, в немъ
описаными, еще ку розширенью большое волности и осягненъю прудъшое
справедливости рачилъ имъ за сполною на то всихъ становъ згодою и призволеньемъ,
яко вернымъ подданымъ своимъ а людемъ здавна вольнымъ, зацнымъ и учъстивымъ,
того узычити и позволити, абы для шафунку и отправованья справедливости людъское
на местъце г[о]с[по]д[а]ръское суд[ь]и земъские, то естъ судья, подсудокъ и
писаръ в кождой земли и повете водле розграниченья, розъписанья и порадку, около
того вделаного, были вольне обираны, которые бы всякие справы, тому суду
земскому прислухаючые, отправовали, яко то им привильями его королевское
м[и]л[о]сти, у Бельску и у Вильни на тотъ статутъ выдаными, достаточне естъ
обваровано и утвержоно и в семъ статуте описано, гдѣ жъ и мы, Стефанъ, бож[ъ]ю
м[и]л[о]стью король польский, великий княз[ь] литовский, приходячи на панованье
того великого князства литовского, подъ тымъ то статутомъ и в томъ же помененомъ
порадъку судовъ обывателей здешнего панства знашли и застали, и тепер они того
уживають. А ижъбы то им и на потомные вечные часы непорушне трвало, яко то собе
привильями и тымъ же статутомъ и первей обваровано мели, такъ и теперъ хочемъ то
мети и уставуемъ, ижъ кгды бы который з врядниковъ тыхъ земъскихъ, судья,
подсудокъ або писаръ умеръ, тогды другие врядники, живо позосталые, мають нам,
г[о]с[по]д[а]ру, о томъ через листъ свой знати дати то, кгды быхмо были в
здешнемъ паньстве нашомъ, великомъ князстве литовъскомъ. А гдѣ бы се то трафило
в небытности нашой в томъ паньстве, тогды о томъ мають дати ведати воеводе, а в
земли Жомоитъской - старосте жомоитъскому, а в небытности воеводы або старосты,
ино кашталяномъ оное земли. А за таким даньем знать маемъ мы, г[о]с[по]д[а]ръ,
через листъ нашъ безъ жадное проволоки, а в небытности нашой маеть воевода або
кашталянъ через листы свои старосте поветовому, врядникомъ земъскимъ и шляхте
того повету, а староста жомоитъский або тежъ кашталянъ - тивуномъ, шляхте и
всякого стану оное земли Жомоитъское обывателемъ также через листъ свой часъ ку
зъехан[ь]ю зложити, приславшы такий листъ в тотъ поветъ до вряду кгродского
передъ часом, на то зложонымъ, за чотыри недели. И тот листъ маеть быти везде в
томъ повете обволанъ и объголошонъ тымъ обычаемъ, яко и о иншихъ листехъ наших
соймовыхъ або военъных естъ вышей описано в розделе третемъ. На которий рокъ
зъехавшисе вси обыватели оного повету от вышъшого до низшого стану до замку албо
двору нашого, и тамъ тые, которие се до того обранья на день зложоный зъедуть,
колько ихъ будеть, вжо инъших неприбылых не ждучи, мають на местъцо того
змерълого врядника спосродку себе чотырох особъ шляхътичовъ, людей добрыхъ,
побожныхъ, цнотливых, годныхъ, в праве умеетныхъ, писати умеючых, родичовъ того
паньства, великого князства, и в томъ повете не ново, не змышлене оселых обрати
и намъ, г[о]с[по]д[а]ру, имена тыхъ особъ обраных на писме за печатьми своими
ознаймити. А мы с тыхъ чотырохъ одного, который се намъ видети и подобати
будеть, выбравши, на местъцо того змерълого врядника неотволочне установити и
привильемъ нашимъ на тотъ вряд до живота его альбо до вывышенья з ласки нашое на
инший який вышъшый вряд або достоеньство утвердити его маемъ. А гдѣ бы на
судство подъсудъка або писара, або по зештью подсудъка на подсудъство писара
обрали, тогды ку подъсудку або писару вжо инших елеитовъ [!] не потреба будет
прикладати, только на местъце подсудково або писарово мают тамъ же заразомъ на
ономъ зъезде таковыхъ же, яко вышей описано, особъ чотырохъ обрати и намъ имена
их на писме за печатьми своими подати, а мы промежку нихъ одного которого тымъ
же обычаемъ, яко верху доложоно, на такий врядъ подадимъ и ствердимъ. А кому с
тых обраныхъ тые вряды земъские дадимъ, тые врядники потомъ на перъших рокохь
судовыхъ будуть повинъни наперъвей тамъ на местъцу судовомъ передъ воеводою або
кашталяномъ, а гдѣ воеводы и кашталяна нетъ, ино передъ старостою судовымъ и
маршалкомъ оного повету при собранью шляхты, а гдѣ бы воевода, ани кашталянъ,
ани староста, ани маръшалокъ не прибылъ, тогды при инъшыхъ врядникох земъскихъ и
при собранью шляхты, которые в онъ часъ н[а] тыхъ рокохъ будуть, присягу на тые
вряды свои учинити, то ж потомъ вряды своими владнути и шафовати. И такъ мають
вжо вечными часы в поветехъ около обиранья предъречоных врядниковъ справоватисе
и заховати. А присега суд[ь]и и подъсудку мает быти тыми словы: "Я, н.[айме],
присегаю пану богу вшехмокгонцому, в тройцы едыному, ижъ в томъ повете
(н.[айме]) водле бога справедливе и водле права статуту сего, даного великому
князству литовъскому, водлугъ жалобы и отпору сторонъ, а не водлугъ ведомости
своее, ничого не прикладаючи, ани уймуючы, буду судити, сознан[ь]я и записы
приймовати, не фолькгуючы высокимъ и подлымъ станомъ, на достойностях и врядехъ
седячих, на богатого и на вбогого, на приятеля кровного заховалаго, ани на
неприятеля, на тутошънего, ани на гостя не смотречы, не с приязни, не з вазни,
не з боязни, не за посулы и дары, ани сподеваючисе напотомъ даровъ и якого
нагороженья и не радечы стороне, ани боячисе казни, помъсты и погрозокъ, але
самого бога и его светую справедливость и право посполитое и сумненье свое
передъ очима маючи, тежъ роковъ николи не омешкиваючи, кром великое, правдивое
зложное хоробы. А якъ на томъ справедливе присегаю - такъ ми, боже, поможи, а
естли бы не справедливе - боже, мя убий". А писаръ земъский маеть по-руску
литерами и словы рускими вси листы, выписы и позвы писати, а не иншимъ езыкомъ и
словы. А присягнути маеть на врядъ свой писарский тыми словы: "Я, н.[айме],
присегаю пану богу, в тройцы единому на томъ, ижъ справедливе водъле бога и того
права писаного и водлугъ мовенья и споровъ сторонъ, ничого не прикладаючи, ани
уймуючы, буду записывати и радити суд[ь]и и подсудку веръне и справедъливе,
подле сознанья сторонъ и споровъ на судехъ, осветченья и оповеданья судового, и
сказанья судовные буду вписывати а пильновати и догледати, абы водле сее присеги
моее справедливе были вписованы. А книгъ первъшихъ, кгды хто выписовъ альбо
видимусов якихъ потребовати будеть, тежъ ихъ справедливе и верне, яко в книгахъ
записано будеть, з ведомостью суд[ь]и и подсудъка выдавати буду, не маючи
баченья на высокие и подлые станы, на достойностяхъ седячихъ, богатого, на
въбогого, на приятеля кровного и заховалого, ани на неприятеля, на тутошнего,
ани на гостя, не с приязни, не з вазни, не з боязни, не за посулы и дары, ани
боячисе казни, помъсты и погрозокъ, не ждучи нагороженья, але самого бога и его
светую справедливость и право посполитое передъ очима маючи и сумненье свое
добре, побожне справуючи - такъ ми, боже, поможы. А естли не справедъливе -
боже, ме убий". 

Всимъ вобецъ станомъ Великого князства Литовъского Левъ Сапега, подъканъцлерый
Великого князства Литовъского, староста слонимъский, маръковъский и мядельский,
повольные и зычливые службы свои оферую. 

Обачывали то усихъ вековъ люди мудрые, же в кождой речы посполитой чоловеку
почъстивому ничого не маеть быти дорожшого надъ вольность, а неволею такъ се
маеть гыдити, же не только скарбами, але и смертью ее одъ себе отганяти есть
повиненъ. А прото люди почъстивые не только маетности, але и горлъ своихъ
противъ кождому неприятелю выносити не жалують, абы подъ ихъ окрутное опанованье
не приходили, а з волности своее будучи злуплени, водлугъ воли и мысли ихъ яко
невольники не мусели жити. Але вже мало бы и на томъ было, ижъбы чоловекъ з
неволи от посторонного неприятеля былъ воленъ, кгды бы домового неприятеля надъ
собою терьпети муселъ. Тогды тотъ монъштукъ або удило на погамованъе кождого
зуфальцу есть вынайдено, абы, се боячы права, от кожъдого кгвалъту и збытку
погамовалъ, а надъ слабшимъ и худъшимъ не паствилъсе и утискати его не могъ, бо
для того права суть постановлены, абы можному и потужному не все было вольно
чынити. Яко Цыцеро поведилъ, ижъ естесмо невольниками правъ для того, абысьмы
вольности уживати могли. А естли жъ чоловеку почъстивому ничого нетъ мильшого
надъ тое, кгды, во отчызне своей безп[е]чне мешкаючы, не боитсе, абы его хто на
доброй славе его змазати албо на теле и на здоров[ъ]ю его образити албо теж на
власно[й] маетности его укрывдити могъ, тогды то ничому инъшому, одно праву
причитати мает, за которым од кождого в покою седить, а жадного усилства,
обелжен[ь]я и укривжен[ь]я на собе не поносить, бо тот цель и скутокъ усих правъ
естъ и мает быти на свете, абы кождый добрую славу свою, здоровъе и маетност[ь]
в целости мелъ, а на том всем жадного ущирбку не терпел. И то ест наша
волност[ь], которою се мы межи иншыми народы хрестиянскими хвалимъ, же пана,
ижбы водле воли своее, а не водле правъ наших пановал, над собою не маем, а яко
славы учстивое, такъ живота и маетности волно уживаем. Бо хто бы колвекъ с тых
трох речей в чом насъ укривдити и подлугъ уподобан[ь]я своего, а не водле прав
нашых надъ нами паствитисе мел, тот бы вжо не паном нашим, але сказителем прав и
волностей наших был, а мы бысмо неволниками его быти мусели. И слушне за правду
маемъ, за што пану богу дяковати, же под панованьемъ королей ихъ м[и]л[о]сти и
великихъ князей, пановъ наших, тую владзу и вольность у рукахъ своихъ маемъ, а
права сами собе творачы, яко найбольшей можем, волности своее во всем
постерегаем, бо не толко сусед а сполный нашъ обывател[ь] в отчизне, але и сам
г[о]с[по]д[а]ръ, пан нашъ, жадное звирхности над нами заживати не может, одно
толко, колко ему право допущает. Прото, маючи таковый скарбъ в руках наших,
который жадною сумою преплачон быти не может, пристоит кождому почстивому
ч[о]л[о]в[е]ку, абы о нем ведал, а будучи добре ведомый, абы яко самъ себе и
попудливости свои гамовалъ и водлугъ права писаного справовалсе, а никого не
кривдилъ, такъ, если бы одъ кого былъ укривжонъ, абы ведал, где обороны и
лекаръства в кривъде своей искати маеть, бо яко одинъ сенаторъ рымский другого
штрофовалъ, же права отъчизны своее не умелъ, такъ кожъдый обыватель годенъ естъ
наганенья, который вольностью се фалить и правъ своихъ умети и розумети не
хочеть, которым правомъ усю вольность свою обварованую маеть. А если которому
народу встыдъ правъ своихъ не умети, поготовю намъ, которые не обчым яким
языком, але своимъ власнымъ права списаные маем и кождого часу, чого намъ
потреба ку отпору всякое кривды, ведати можемъ. А ижъ тая трудность передъ тым
непомалу до того заважала, же не кождый статутъ могъ мети для трудного и
долъгого переписованья, тогды и в том, той потребе кождого обывателя фолькгуючы
и пожитку речы посполитое служечы, важыломъсе того тую працу на себе подъняти, а
кошту и накладу своего не жалуючы, абыхъ то в друкъ подалъ а дорогу лацнейшую и
снаднейшую кождому ку ведомости права показалъ, к[г]ды жъ то вжо в рукахъ своихъ
кождый, коли похочеть, мети можеть. Прошу, рачъте жъ, в[аши] м[илости], тую
працу от мене вдячне приняти, а, маючы вольности свои, правомъ добре
объварованые, того постерегати, абысте до судовъ и до трибуналовъ не только
людей добрыхъ а тыхъ правъ нашихъ добре умеетныхъ обирали, але боящыхъсе пана
бога и цнотливыхъ, которые бы не для пожытку своего а ку шкоде ближнего, для
лакомъства своего и для подаръковъ права выкручали, але, простымъ трыбомъ идучы,
светое правды и справедливости постерегали, а тую вольность, которою се тешимо,
в целости намъ заховали. С тымъ се ласце и милости вашм[о]стей братеръской
поручаю. 

Кнѧз(ь) Гердень кланѧетьс(ѧ) всем темь, кто видить сую грамот(у), тие люд(и),
што ныне живи суть, а темь, кто напосле приидуть, тѣмь вѣдомо буди, какъ миръ
есмы створил(и) промежи местерѧ и с ратьманы рижьскыми, и с полочаны, и
видьблѧны тако, како грамот(а) написано, тако имъ надо всею землею ѡтступит(и),
што есть Лотыгольскаѧ землѧ, какъ не въступатисѧ на тую землю, што кнѧз(ь)
Костѧнтинъ дал местерю съ своею брат(ь)ею, съ своею грамот(ою) и съ печатью,
како боле того на ту землю не поискывати. 

Верху того, про ту пакость, што сѧ в розмирьи створило, какъ имъ ѡт ѡбою сторону
ѡтступити, што Руськаѧ землѧ словеть Полочькаѧ, ѡт тое земли местерю и брат(ь)и
его ѡтступит(и) с всею правдою. 

Верху того, немечькому гостю в Полочьскую волно ехат(и) и торговат(и), купити и
продат(и). Також полочаном и видиблѧнину волно гостити в Ригу и на Готьскы
берегъ. 

А где будет(ь) кто кому виноват, в томь городе правити, где тотъ ч(о)л(о)в(е)къ
живеть, инде суд(а) ему не искати. В которои волости ч(о)л(о)в(е)къ
извинитьс(ѧ), ту ему правда дат(и), или вина его. 

А старому миру стоѧти, кнѧз(ѧ) Герденѧ, кнѧз(ь) тыихъ, кто по нем будет(ь). 

Што поклепани на Рѣзне и што словеть Лотыгольскаѧ землѧ, ѡт того сѧ ѡтступили с
всею правдою. Местерь, также брат(ь)ѧ его ѡтступили, што словет(ь) Полочьскаѧ
землѧ, со всею правдою. 

Сию грамот(у) тогды напсана в Ризе, коли Б(ог)ъ былъ 1000 лѣт и 200 и 60 лѣт и 4
лѣ, по рожеи Б(о)жии дни за три дни. 

Слов(о) Изѧслав(а), кнѧз(ѧ) полочьког(о), къ еп(иско)пу и къ терю, и къ всемь
вельневицем, и ратъманом, всемъ горожаном. 

Полотескъ Видьбескъ одно есть. А воли есми Б(о)жии и въ Молшелгове. А Изѧславъ
со мною однъ. 

На семъ къ мне целовати кр(е)стъ въ правду, любовь имѣти и миръ, какъ было при
первыхъ кнѧз(е)хъ полочьскы. 

Полочаномъ, видьблѧномъ волное торгованье въ Ризе, на Готьскомь бере и в Любьце.

А рубежа не дѣѧти. 

А кому с кымъ тѧжа, суд дати безъ перевода. 

А суженого не посуживати. 

А где кому годно, ту тѧжетьсѧ. Поручник(и), и долъжникы, и холопы выдати. 

А што сѧ въ рать дѣѧло и въ рубежехъ, про то вамъ не мьщати, ни намъ вамъ
мещати. 

Чего сѧ есме ѡтступили въ Ризе, к тому вамъ не приискывати ни людеи, ни земли,
ни воды, ни борти. 

На семъ же целуите ко мнѣ кр(е)стъ по любьви и в правду, без всѧкого извѣта. 

+ Поклонъ и бласловлѣнье ѡт Ѧкова, епискупа полотьского, бровстови, намѣстьнику
пискуплю, и дѣтемъ моимъ ратманомъ. 

Былъ есмь не дома, во отьца своего, митрополита, а нынѣ есмь на своемь мѣстѣ, оу
Свѧтоѣ Софьѣ. А нынѣ есмь оувѣдалъ любовь ваша праваѧ съ с(ы)номь моимь с
Витенемь. 

Такоже, дѣти, была любовь ваша перваѧ с полочаны, съ дѣтми моими: што вамъ было
надобѣ, то было ваше. А нынѣ, што дѣтемъ моимъ надобѣ, того имъ не бороните. 

А нынѣ абысте пустили жито оу Полотеско. А ѧзъ кланѧюсѧ и бласловлѧю і Бога молю
за васъ, дѣти своѣ. Аже будеть полочанинъ чимь виноватъ рижанину, ѧ за тѣмь не
стою своими дѣтми, исправу дамь. Аже будеть рижанинъ чимь виноватъ пол[оч]анину,
вы даите имъ исправу такоже. 

А ѧзъ вамъ кланѧюсѧ, дѣтемъ своимъ, и бласловлѧю і Б(ог)а молю. 

С[е] азъ, Андрѣи Данильѥвичь 

Ажо ми сѧ оучинить не быть оу Полотськѣ, даю сельце на Просмоужьци, свою
о(т)чину и дѣдиноу, С(вѧ)тои Тро(и)ци о(т)цю своѥму і матери и своѥму племени на
памѧть и собе на памѧть. 

Ажо уступитьсѧ которыи кнѧзь или вельможа, да судить ѥму С(вѧ)таѧ Тро(и)ца на
Страшьномъ судѣ, да будеть проклѧтъ. 

[…]цка посла[т(и)], ино его тамъ полоча[н(е)] ѡсудѧ[т(ь)] по своему праву. Также
нѣмѣцкии купець што проступит(ь) оу Полоцку, ино его послати к Ризѣ, ино его
тамъ ѡсудѧт(ь) по ризькому праву. 

Также оу Полоцку соль вѣсити на скалвахъ тым же вѣсомъ, што воскъ вѣсѧть, тыми
же колоколы. Вѣсꙋ полоцкому быти ризьског(о) полупудом болши. Про то же исперва
рижѧномъ послат(и) свои колоколы и скалвы к Полоцку на свою истраву. Потом же
сотрутсѧ тыи колоколы или изломѧтсѧ, или погибнут(ь), ино намъ, полочѧном,
послати къ Ризѣ на свою истраву на свои пѣнѧзи да оучинит(и) тыи колоколы по
старому праву и полѣпшити. 

Также серебрьныи вѣсы оу Ризѣ дѣржат(и) полузолотникомъ болши полоцког(о) вѣсу
во ѡдног(о) рублѧ. 

Такъже вѣсьцѣмъ кр(е)стъ цѣловат(и) нинѣ и потом, коли надобѣ, што имъ право
вѣсит(и) на ѡбѣ сторонѣ, ѡдном(у), какъ другом(у), а вѣсцю ѡтступит(и) прочь ѡт
скалвъ, а рукою не приимати. А вѣсебно имати вѣсцю, какъ оу Полоцку емлють на
рижѧнѣх, такъ имати оу Ризѣ на полочѧнех вѣсебное. 

Ажь будет(ь) котораѧ ѡбида или завада межи кимъ на ѡбѣ сторонѣ, ино знати истьцю
истьца, а никому иному в тое сѧ не ступат(и), ни ѡ том рубежѧ держѧт(и) на ѡбѣ
сторонѣ. 

Аже будет(ь) межи мештеремь задвиньскимь или которыи ѡпослѣ будет(ь) межи земли
и людеи, ино купцеви ч(и)стъ пут(ь) и его товару на ѡбѣ сторонѣ, и его животу,
оузѧт(и) ему свои товаръ, куда хочет(ь) ѣхати и поити, коли ему надобѣ: или по
водѣ, или по суху, или оу город(е), или на пути. 

Про то ж бы тое смирение вѣчно стоѧло непорушено со ѡбою сторону межи нами,
полочѧны и рижѧны. 

И печѧти есмо свои привѣсили к сеи грамот(е). 

А писана быс(ть) грамота сѧ оу Могилевѣ, по Б(о)жьемъ роженьи 1000 лѣт и 400 и…

Во имѧ О(т)ца і С(ы)на и С(вя)того Д(у)ха. 

Се азъ, рабъ Б(о)жии Иванъ Никоновичь Деменьтеѥвъ с(ы)нъ, ѡтходѧ сего свѣта,
далъ ѥсьми С(вѧ)тои Тро(и)ци три места ролеиная на Великомъ поли, да поженька,
да лугъ на Полоте, да ѡгородъ оу старомъ городе, да полъгумна ѡ(т)цю своѥму на
памѧть і собѣ и дитѧти. 

А хто иметь ѡтнимати ѡт С(вѧ)тоѥ Тро(и)ци — или вельможа, или попъ иметь
продавати, да будеть клѧтъ в сиі векь и въ будущии. 

Мы, на имѧ Ѡксентеи кожевник, Стефан портнои мастер, Иван Твѣритин, Моисеи
котелник, Иван Ржова, Семен Иголка, Тимох котелник, кꙋпци пъсковскии, вызнаваемъ
сим нашим листом вси посполито. 

Рꙋчили есмо по Иване по Цюзоновѣ с(ы)не, по Василевѣ брате. А тот Васил(ь),
Иванов брат, в Ризком месте загиб без ведома. И Иван, приехав к Риз(е), хотел
побрати товары брата своег(о) Василѧ, ино тыи товары побрали пановѣ Ризког(о)
места на ратꙋшю. Ино Иван просил панов их м(и)л(о)сти, штобы их м(и)л(о)сть
пановѣ тыи товары емꙋ дали, и пановѣ емꙋ тых товаров не дали, не вѣрѧчи, што тот
Иван Василю томꙋ брат, которыи загиб. И мы длѧ тог(о) по Иване рꙋчили, што ж
Василю тому брат, и пановѣ их м(и)л(о)сть нам повѣрили, и томꙋ Ивану, брату
Василевꙋ, товары ѡтдали. А естьли ж хто иншии бꙋдеть тых товаров поисковати на
панов их м(и)л(о)стьи после тог(о) Иван(а) Василева брата, и мы вси посполите
бꙋдем платити томꙋ, а пановѣ ѡт тог(о) просты. 

И на то есмо паном Ризког(о) места дали сес(ь) наш листъ под нашеми пѣчатми. 

А писал поп Иван, служител(ь) С(вя)т(о)го Николы в Ризе, м(е)с(ѧ)ца июл(ѧ) 15
д(е)нь, індік(та) 4 . 

Тако хочемъ мы, горожане, с мѣштеремь. 

[1.] Переже, како вѣсити воскъ на скалвахъ, а вамъ чинити тако жь, нъ тѧжелѣи
нашего полупуда. 

[2.] Тотъ товаръ, которыи вѣсити на скалвахъ, а языкъ пускати на товаръ, а коли
товаръ на стану станеть, ѡтступи прочь, а рукою не приимаи. [3.] А вѣсцѣви
кр(е)стъ цѣловати, какъ ѥму право вѣсити, какии ни товаръ будеть. 

[4.] А немцѣмъ дати вѣсчего ѡт бѣрковьска заоушнѧ, ѡт воску, ѡт мѣди, ѡт олова.
[5.] А соль вѣсити оу пудныи рѣмѣнь, ѡт бѣрковьска оузѧти ѥму долгаѧ, ѡт рублѧ
дати ѥму долгая. 

[6.] А в Ризѣ рускому купцѣви ѡт вѣса дати ѥму ѡт бѣрковьска полъоврѧ, ѡт воску,
ѡт мѣди, ѡт олова, ѡт хмѣлю. [7.] А cоль вѣсити пуднымь рѣмѣнемь, ѡт бѣрковьска
дати ѥму ѡт вѣса любѣцьскыи. 

[8.] Ѡт гривны серебра любѣцьскии. 

[9.] А вѣсти чистыи воскъ безъ подъсады, безъ смолы, безъ сала, какъ вѣрхъ, тако
исподъ. 

[10.] Ажо привѣзеть нечистыи товаръ, а нелюбъ будеть, поѥхати ѥму назадъ со
своимь товаромь, а свои кнѧзь тамо казнить ѥго. 

[11.] Аже наидуть оу немѣць нечистыи товаръ оу Рускои земли, поити ѥму назадъ с
товаромь оу Ригу, тамъ ѥго свои кнѧзь судить. 

А се ѧзъ, вѣликии кнѧзь Ѡндре[и] полоцкии, дал […] есми С(вѧ)т(ои) Троици реку
Званицю з гоны з бровыми ѡт Звана ѡзера да до Дрысы. 

А к тои реце никому прихода нетъ. 

А по моемъ животе, которыи кн(ѧ)зь иметь ѡтнимати, судить ему С(вѧ)та Тр(ои)ца,
да будет[ъ] проклѧтъ. 

Се аз, князь великий Андрей Ольгердович Полоцкий. 

Дали есмы Федору и сыну его Дмитрию село Семенцово на Березвячи. 

А тому селу велели есмо и рубеж зарубити от реки от Березвячи по реку по
Прудышчину и вверх ку частым, а от верховья от Прудышчаного рубеж по мху в
озерцо в Демьяное, а от Демьяного дорогою к Заборью, а от Заборья дорогою ку
Озерцом, а от Озерец дорогою к Залесью, а от Залесья в озеро в Городно, а с
Городна в озеро в Мурычно, а с Мурычна в озеро в Белое, а с Белого озера рубеж в
мох великии, а со мха на Гривос, а от Гривса в ручай, а по ручьи в озеро в
Полов, а с Полова по Половице в реку в Дисну. 

А через тот рубеж нашим людем не надобе ходити никому ни с собакою, а ни с
пешнею. 

А кто тот рубеж переступит, даст князю великому три гривны золота. 

А при том был князь Василий Друцкий, а Братоша, а Гирдений Забельский. 

А того рубежа зарубати посылали есмо ездоком Донярку. 

Ѡтко кнѧгини Андреѥвоѥ и ѡт ѥ, детеи, ѡто кнѧзѧ Семона, ѡто кнѧзѧ Ивана ко всимъ
ратъманомъ и ко вьсимъ купьцомъ. 

Што Федоръ Сорочьковъ привезлъ белъку ис Полотьска и поставилъ белъку тую у
Федька, а то ѥ белъка наша. 

Ѡтдате нашу белъку. А велели ѥсмо продати белъку тую Проньку да Кольцу. 

Владисла, Б(ож)ье м(и)л(о)сти король полскии, литовскии, руски, иных земль
г(о)с(по)д(а)рь. 

Чинимъ славно и знаемо и даемъ ведомо оусем, хто коли сюю грамоту видить а любо
слышить прочитаѧ. 

Б(ог)ъ далъ намъ всего много, а ныне язъ и своимъ братомъ со кн(ѧ)з(е)мъ
Скирикгаиломъ оумыслили есмы и приимаемъ Б(ож)ии даръ ч(е)сно по Б(ож)ью
изволенью и его тое М(а)т(е)ри д(е)в(и)ци Б(огороди)ци М(а)рье, ажь сѧ намъ то
прилучило тая вѣра принѧти и держати. 

Про то мы ѡбѣчаемъ и слюбуемъ нашему брату кнѧзю Скиригкаилу и нѧлисѧ есмы
крѣпко блюсти его кнѧж(е)ньѧ и д(е)рж(а)вы под братомъ нашимъ кн(ѧ)з(е)мъ
Скирикгаиломъ, што жь и ныне держить братъ нашь кн(ѧ)зь Скирикгаило оу
Литовьскои земли кн(ѧ)ж(е)нье Троцкое, всего ми того под братомъ н(а)ш(и)мъ не
подисковати а ни ѡбидети, а никоторымъ веременемъ не ѡтнимати, ни злобою, а
никоторымъ гн(е)в(о)мъ, не слушати ми лихихъ людеи, хто коли на него молвить,
тому ми веры не нѧти. 

А брата ми своего не оутаити: сказати ми ему и лихо, и добро. А держати ми его
выше оусее н(а)шее братье и слушати ми его боле оусехъ своихъ приѧтелии и
братьи. А всѧкому ми делу исправа ему чинити и его люд(е)мъ. А в обиду ми брата
своего кн(ѧ)зѧ Скирикгаила не выдати, хто коли его приѡбидить: любо братъ а любо
иные которые люд(и). Стати ми за своего брата крепко, во всемъ обида его
правити. 

Також на рускои стороне город Менескъ Литовьского жь кн(ѧ)ж(е)ньѧ весь и со
всеми людми, и с землею, и со всѧкою пошлиною, и с доходомъ, и кн(ѧ)зи служебные
— тымь оусемъ володети кн(ѧ)зю Скирикгаилу, брату н(а)ш(е)му. Такжь волость
Свислочь и с данью, и с землею, и с людми, и со всѣмь доходомъ. Такжь Бобруескъ,
ѡбѣ половине, и с данью, и с землею, и с людми, и со оусеми доходы. Такжь и
Речица всѧ и весь доходъ, и дань. Також Любечь весь и люд(и), и землѧ, и весь
доходъ и с данью. Також Пропошескъ весь и люд(и), и землѧ, и весь доходъ, и всѧ
дань серебрьная. Такжь и Любошаны и с данью, и с людми, и землѧ, и весь доходъ.
Також Игумена и всѧ дань, и люди, и землѧ, и доход весь. Такжь Логожескъ весь и
Рылова долѧ, люд(и) и села, и землѧ, и дань Рылова, и весь доходъ. Такожь
логозкаѧ дань и люд(и), и весь доходъ, што Воишвилтъ держалъ. То есва по слову
оуч(и)нила и доспела есва манастырь ц(е)рк(о)вь С(вѧ)т(о)го Івана и прилучила
есва к ц(е)ркви на веки С(вѧ)т(о)му Іѡану Пр(е)д(те)чи. И далъ мои братъ,
кн(ѧ)зь Скирикгаило, оусю тую дань, што нь есть дохода, — дань серебренаѧ,
бобры, белки и лукна всѧ, и люди оуси. А што ѡтлучила есва с(вѧ)тои ц(е)ркви тую
истную дань с людми со всѧкимъ доходомъ, того нама не порушити никоторымь дѣломъ
а ни приѡбидети ни ѡднымь п(е)н(ѧ)з(е)мъ, а хто приѡбидить или ѡтиметь ѡт
С(вѧ)т(о)го Івана ц(е)ркви, тотъ будеть проклѧтъ оу сии вѣкъ и оу будущии. А то
есва оучинила собѣ на памѧть, а с(вѧ)т(о)му Ивану в ч(е)сть и оу славу. 

Такжь село Лебедево, што и к Лебедеву тѧгло и тѧгнеть, и што Лебедевьская
волостка, люди вси и села, тая околица. Також Дмитрьево село Груздовица,
Анципорово село и Сколубино, и Тургкенево село, тые 4-ри села и што к нимъ тѧгло
и тѧгнеть, — тыми городы и селы и всѣми людми володети кнѧзю Скиригкаилу. 

А ѡколо Троковъ таѧ места по Ваку по старыи рубежь, а по Вельи оунизъ такжь по
старыи рубежь, толко ѡпроче Жеимовъ и Кулвы. А на су сторону по Сколву город
Радынѧ и оусѧ тая волость со всѧкою службою, оуси люд(и) и села, и оусѧкии
доходъ. Солчники и вси люде, и оусѧ тая села, што оу Солчницехъ, и в тои волости
тое село Иваново, што Андреи держалъ Борисовичь. А ныне кн(ѧ)зю Скирикгаилу.
Також и Ментвино село, што Ѧць держалъ. Тое кн(ѧ)зю Скирикгаилу. Такжь што на
Ваце село, што Борисъ держалъ. 

А ныне кн(ѧ)зю Скирикгаилу и с тымь, што к тому тѧгло и тѧгнеть. 

А ѡт Троковъ за Немонъ рубежь ѡт Мерецкого города, поколѧ Мерецкаѧ волость,
ѡттулѧ оунизъ по Немну алижь и до Немець обаполъ Немна, и пуща по старому, и
городки: 1-и Немунекъ и волоска, 2-и Ѡлита и волостка, 3-и Пунѧ и волостка, 4-и
Бирштанъ и волостка, и Воикгува, и село Румшишки, и Шловоишува, алижь и до
Ковна. А ѡт Ковна дале оунизъ. А за Велью и за Невѧжю и по Невѧжи оуверхъ
Лобунова, Арвистова, Пѧди, а ѡттолѧ алижь до Шатеевъ. А ѡт Шатеевъ оуверхъ алижь
до Хурмокголы и до Лепиниковъ. 

А ѡт Лепиниковъ по тои стороне Вельи оуверхъ алижь и до Ваки. А ѡколо Троковъ
села Лѣпуны и с волостью, другое Перелаѧ и с волостью, Навиники, таѧ волость
Сомилишки и Стрѧвиники, волость Троки, Попорти и Новое село. Такожь Новыи городъ
на Вельи противъ Шатеевъ поставили есмы кн(ѧ)зю Скирикгаилу, брату своему. А
стеречи и помагати намъ оусемъ со ѡдиного. А тые люди, што живуть, ѡт Немець
подмагати ихъ намъ оусемъ заѡдно. 

А нинечи Б(ог)ъ намъ далъ городъ Полтескъ, а братъ нашь кн(ѧ)зь Скирикгаило
Б(ож)ьею помочью и нашею оузѧлъ свое место оу свои руки, што еще ѡ(те)ць ему
оуделилъ. Також и мы ему даемъ и дали есмы тотъ городъ Полтескъ. А иному никому
оу Полтескъ не оуступапатисѧ, толко кн(ѧ)зю Скирикгаилу володети городомъ
Полоцкомъ и оусеми тыми месты и городы, и волостми, и людми, оусею тою землею,
што коли тѧгло и тѧгнеть к городу Полоцку. 

На семъ на всемъ далъ есмь правду крепкую брату своему кн(ѧ)зю Скирикгаилу, ажбы
то было не измешано. На то жь дали есмы сю грамоту и под нашею печатью
завеситою. 

А при томъ были ч(е)сные люди: панъ Хр(е)сщ(о)нъ Козегловьскии и докторъ
С(вѧ)тославъ. 

А кончано и написано оу ловехъ Скоистерскихъ, оу первую нед(е)лю по с(вѧ)т(е)мъ
Марку еуанг(е)листе, под леты Б(ож)ьими 1387-е. 

Ѡт намесника ѡт полочького ѡт Монтигирда і ѡт оусехъ мужъ ѡт полочанъ кнѧзѧ
великого Вытовътовымъ повеленьѥмъ къ ратъманомъ. 

Што ѥсте со кнѧземъ съ Семеномъ миръ оузѧли і с мужи полочаны, штобы то такъ і
здержали тотъ миръ крепъко. А мы такъ і держимъ крепъко, доколе ізыідеть. 

А на томъ миру ваши пусть к намъ ѥдуть чисто. А наши к вамъ ѥдуть чисто. А вамъ
блюсти полочанина, какъ бы своѥго немъчина. А мы хочемъ вашего немъчина блюсти,
какъ бы своѥго полочанина. 

Ратъманомъ 

Мы, великии кн(ѧ)зь Витовтъ, дали есмо сию грамот(у) буркгимистру ризском(у)
Никгиборкг(у) и всѣмъ нѣмцем, купцем ризским и инымъ всѣм, што ж оу Полоцку
полочѧном добрым людемъ цѣловати кр(е)стъ на том, што имъ чинит(и) нѣмцем все оу
правду и оу вѣсѣх, и оу торговли, и во всем торговом дѣлѣ; а тако ж оу Ризѣ к
полочѧном цѣловати крестъ нѣмцем добрым людемъ на том, што полочѧном чинит(и)
все оу правду и оу вѣсѣх, и оу торговли, и во всемъ торговом дѣлѣ. А рубежѧ не
чити промежи себе на ѡбѣ сторонѣ ни нѣмцем, а ни полочѧном. Знати истцю истьцѧ.

А на то на все дали есмо сию грамот(у) и печѧт(ь) свою велѣли привѣсити. А псан
оу Полоцку, оу четвергъ четвертоѣ недли поста марта оу шестыи д(е)нь, по Божьем
нароженьи вышло лѣт тисѧч(а) и четыри ста безъ ѡдиног(о) лѣта. Сам 

Здороваѥть намѣсник полоцькии і вси полочане посадьниковъ ризьских і всѣхъ
ратъманъ. 

Што жо писали ѥсте намъ ѡ вѣсу ѡ солоном, ѡ томъ вѣсу много было словъ і послы
ваши были у нас. A вѣсы солоныі, восковыі, серебреныи ѡтъ вас пришли к нам. И мы
ныне в тыи вѣсы вѣсим. А привезлъ к нам вѣсы Іванъ Колинъ: и солоныи, и
серебреныи. А только вам не любы ваши жъ вѣсы, и вы возмите свои вѣсы, а мы
вѣсимъ въ свои вѣсы въ старыи. 

А што Іванъ правит(ь) воску, Момотовъ ученик, а тотъ воскъ поимали чистоі
С(вя)тоѥ Софьи, а поимал тотъ воскъ Іванъ, Марков ученик, да Кондрат Ѥремѣѥвъ,
Микула Романовъ у Поливала да у Ѡндрона у Сорочьковича, а передъ намѣсники
полоцькими: перед Домонтом, перед Васильѥмъ Дмитреѥвич, перед Ѡвдошъком
Толъстоусович, перед Терешъком Костѧнтинович; Ѡлександръ Лобьиничь былъ, Лука
Попович, Климѧта Мѧсникович, Ингнатъ Нѣмъчинович, а вильневьци были: Семенъ
Золотоверьхиі, Тильковъ сынъ Іванъ, а рижанъ: Іванъ Колинъ, Ѥрофѣи Федьковъ
брат, Захарьѧ Кудрѧвыи. А и нашого воску възѧли были 95 круговъ, и мы у них
выимали із учѧновъ. 

И нынеча намъ на вас боле жалоба: въ ваших вѣсѣхъ у берьковьска полупуда нѣтъ, а
въ серебреных вѣсѣхъ полузолотьника. По хрестъному цолованью штобы ѥсте то
поправили. 

Се азъ, воевода полочькии Прижкинтъ, вси боѧре и вси мужи полочан(е), местерева
слова и всех ратьманъ хочемъ слушати. Што же оу нас просилъ Еремеѧ на свои руки
и всех ратьманъ, и мы его пустили на местеревы руки и всехъ ратьманъ. А ко
реченому дни ему опѧть быти. 

Такоже и азъ, воевода, и вси боѧре, и вси мужи полочане присимъ и молимъсѧ
местерю и всемъ ратьманомъ, што же бы есте пустили на наши руки такоже трехъ
ч(о)л(о)в(е)ковъ: Илью Лишнѧна, Павла Себезького, Ѧкова Виховичького, на
воеводины руки и всех боѧръ и мужь полочаны. А реченому дни им быти. 

Кнѧ(зю) местерю и всемъ ратьманомъ 

Излуциль ѥсми грамота на Б(о)зъ милости. 

Такоже што полоцѧномъ въсему нѣмѣцкомъ купцѣви и нашимъ слицно и право дѣятъ съ
въсѧкомъ торговомъ дѣль и торговълою. 

Потомъ вамъ нимѣцъкому купъцѣвъ нашему въсею ѡдиначътвою а за себѧ и за
послѣдънихъ будущи доброю волою ихъ пускати оу Полоцку торъговатъ и зъ гостомъ,
и съ полоцѧномъ позполу, то будъ мало любо велико въсѧкомъ торговль, то будъ
товаръ како нибудъ въсемъ никакого цего вымано бѣзъ въсѧкого хитростъ. Тако же
мы русъкому купъцѣви въ Ригу дѣѥмъ. 

Потомъ вамъ нимѣцкому купцѣви право судити и право дѣятъ да стерецъ ихъ въсѧкомъ
дѣль, какъ своя брат(ь)я, бѣсъ въсѧкоѥ пересловиѥ. Тако же мы русъкому купцѣви
дѣѥмъ въ Ригу. 

Потомъ азъ которъ нѣмцинъ въизвинитцѧ въ Полоцку, того вамъ намъ ѡтослати въ
Ригу судити. Азъ полоцѧнинъ въизвинитсѧ въ Ригу, того мы ѡтослемъ къ вамъ въ
Полотъску вамъ судити. 

Потомъ восковую вѣсъ бытъ полупудѧ тѧзелѣѧ нашего. 

А солъ вѣсити пуднимъ ременумъ по старому. 

Азъ которъ вѣсъ неправа будетъ, ино ѡтослати въ Ригу правити по старому закону.
А серебрени вѣсъ дѣржѧтъ по старому закону. 

А вѣсцѧм хрестъ человати, како имъ право вѣсити, нѣмъцѧмъ, какъ своимъ братмъ. 

А вѣсцю ѡт вѣса възѧти по старому закону. А мы вамъ тако же въ Ригу дѣѥмъ. 

Потомъ азъ бъ како нелюбовию стало примежи местерѧ и кн(ѧ)зѧ Витовъта, и
бояровъ, и кунъдуровъ, и рицеровъ, и дворѧниновъ на ѡбе стороне, въ томъ купцеви
не въступатисѧ ни вашимъ, ни нашимъ. А купцеви цистъ путъ ѡт(ъ)ѥхати и приѥхати
въсегъди. 

Потомъ азъ бъ цего стало въ рубезѧ какоѥ мѣсѧние, то ѡпроцъ купцеви, нашимъ и
вашимъ. 

Исцю исцѧ знати. 

Сею грамоту крѣпъко дѣрзѧти безъ въсѧкоѥ хитростъ намъ и вамъ по хресътномъ
целованию. 

И пецѧтъ привѣсити изъ ѡбе стороне. 

Мы, ратьмане ризькии, скончали ме съ полочан(ы), на Б(о)жью м(и)л(о)сть
надеючес(ѧ), што же полочаном всем немечькымъ купьцем ризьким слично и право
дѣѧти всѧкомъ торговем дѣлѣ и торговлею, без всѧѧ хитрости право чинит(и) на обѣ
сторон(е) межи собою. 

Потом полочаном немечьким купьцем съ всем oдинoчьcтвом за себе и за последнихъ
будущихъ доброю волею ихъ пускати оу Полочьку торговат(и) и с гостемь, и съ
полоч(а)ны все сполу, то будь мало или велико, во всѧкои торговли, какыи ли ни
былъ товаръ, никакого чего выложено, безъ всѧкоѧ хитрости. Тако же мы хочем
руськимъ купьцемь оу Ризе чинит(и). 

Потом полочаном стеречи немечьских купьцевъ какь своѧ брат(ь)ѧ, и право суд(и)ти
ему, и право деяти во всѧком дѣле без всѧкоѧ хитрости. Тако же мы хочем
полочаном оу Ризе чинит(и). 

Потом, аще которы немьчинъ извинитьсѧ оу Полочьсце, того немьчина ѡттослати оу
Ригу; ратьмане его судѧт(ь) по своеи правде. Аже полочанин извинитьс(ѧ) оу Ризе,
ино его послати оу Польтескь и тамо его свои и казнѧть по своеи правде. 

Потомь держати Полочьки весъ восков(ы)и берьковескъ большьши ризьког(о)
берьковьска полъпуда. 

А соль весити пудьнымъ ременемь по старому закону. 

А за которыи весъ неправо будеть, ино ѡтслати оу Ригу правити по старому закону.

А серебрыны весъ держати по старому закону. 

А весьцем хр(е)стъ целоват(и), што имъ право весити на обѣ стороне безъ всѧѧ
хитрости во всѧком весу. 

А ѡт веса оузѧт(и) по ом закону. А мы оу Ризе руському купьцеви тако же чинимъ.

Потомъ ажь бы какое стало нелюбье межи местерѧ и кнѧз(ѧ) великог(о) Витовта,
любо межю боѧровъ, любо куньдоревъ, любо риделевъ, любо дворѧнинов на обѣ
стороне, въ тое купьцемъ не оуступатисѧ, купьцеви приехат(и), ѡт(ъ)ехат(и)
ч(и)сто всегды. 

Потомъ, што починит(ь)сѧ оу рубежи какое мешанье, то опрочь купьцев; а купьцемъ
оу тое не оуступатисѧ. 

Знати истьцю истьца во всѧкомъ дѣле. 

А сую грату намъ, немьцемъ, и вамъ, полочан(о)мъ, межи себе крѣпко держати по
хрестьному целованью и по чатемъ безъ всѧкоѧ хитрости. А писано въ лѣт(о) по
Рож(е)стве Б(о)жии 1000 и 400 въ пѧтое лѣт(о), въ третью нед(е)лю перед
Ишествиемь с(вя)т(о)го Д(у)ха. 

А се мы, полочан(е), вси добрыи люд(и) и мал(ы)и, надѣючес(ѧ) на Б(ог)ъ,
св(ѧ)т(о)го Софеѧ м(и)л(о)сть и кнѧз(ѧ) великог(о) Витовта здровье, хочем с
тобою, кнѧж(е) местерю, любовь держат(и) и с твоею брат(ь)ею, со всеми ридели.
Також хочем с вам(и), ризькии ратьмѧне, и со всем(и) ризькии купьци, межи себе
приѧзньство держат(и) и любовь на обѣ сторон(е) крѣпко. 

Вам нашег(о) полочан стереч(и) как своего брат(а) немчина оу Ризе. А нам,
полочаном, вашег(о) немцин(а) также по тому ж стереч(и) оу Полотьсце. 

А торговат(и) по старом(у) закону всѧкую торговлю, купит(и), продат(и). Купит(и)
вам, немцем, оу нас оу Полотьсце немецьком(у) купьцю полъберьковьска воску,
полътысѧчи белкы. 

А торговат(и) немецьком(у) купьцю с гостем Литовьское земли доброволно. 

А с новъгородци немецьком(у) купьцю торговат(и), а промеж има ходит(и) нашему
полочанин(у), занеже нас новьгородци не пустѧт оу Немечькии дворъ торговати без
своего новьгородца. 

А съ с москвич(и) торговати вашим немьцем. Также нашему полочанин(у) межи ими
ходит(и), торговат(и), занеже на нас квич(и) тамьгу емлют(ь). 

А восковыи весъ держат(и) по старому закону, што же наш берьковескъ восковыи
болши вашег(о) берьковьска полупудом ризьког(о) весу. А серебрыныи весы ризькии
держат(и) болши полочькиих весов серебрыных полузолотником. 

А соль весит(и) пудным ременем. 

А берковескъ солоныи оучинит(и) оу восковыи берьковьскъ. 

А белка купит(и), а наметъ дават(и), а оу дворъ не имат(и). 

А мимо город(а) Польтескъ немецьком(у) купьцю не ходит(и), торговат(и) немьцем
оу Полотьсце. 

А малое вам торгование купит(и) оу Полотьсце по розничи. 

А корьчмы вам оу нас оу Полотсце не держат(и). 

А весцем нашим и вашим кр(е)сты целоват(и), што же имъ право весит(и) на обѣ
сторон(е). А кони намъ оу вас оу Ризе купит(и), на чемъ оу верхъ ехат(и), а ѡт
ногъ не имат(и). 

А извинитсѧ нашь полочанин оу Ризе, ино его немьцем оу Ризе не казнит(и),
ѡтпустити его оу верхъ, ино его тамъ свои полочан(е) казнѧт(ь). А извинитьс(ѧ)
немьцинъ оу Полотьсце, ино его полочаном не казнит(и) оу Полотьсце, пустит(и)
его оу Ригу, ино его свои там судѧт(ь) по своему праву. 

А рубежа не чинит(и), знати истьцю истьца, а торговьцю приехат(и), ѡт(ъ)ехат(и)
ч(и)сто на обѣ стороне. 

А томъ есме къ вам послали свои добрыи люд(и) чесныи, к тобе, кнѧж(е) местерю, и
къ всем риделемъ, и къ всем ратьмѧномъ, и къ всем купьцем ризькиим, што вам
дат(и) правда нашему послу ч(и)сто, безъ всѧкоѧ хитрости. А наш посолъ вамъ
дасть ч(и)сто правду безъ всѧкоѧ хитрости нашимъ правомъ. 

А старыму делу, што сѧ оучинил(о) межи себе, того не поминат(и) и вам, и ни нам,
на обѣ стороне. 

А писана быс(ть) грамот(а) си в лѣт(о) 6000-ное сотное 13 , м(есе)ца юнѧ въ
д(е)нь нед(е)лныи 21 д(е)нь, на пѧмѧт(ь) с(вя)т(о)го м(у)ч(е)н(и)ка Оульяна. 

Се ѧзъ, великии кн(ѧ)зь Витовтъ, дали есмо сю нашю грамот(у) рижѧном, што жь
дано было имъ мѣсто оу Полоцку ц(е)рковъ ставить и ѡтмерено, кдѣ ц(е)рков
поставить, што ж бы никто не вступалсѧ в то мѣсто, кдѣ имъ ц(е)рковъ ставить. 

А псан оу Вилни, во въторник на Федорове нед(е)ли. 

Мы, мужи полочѧн(е), даемъ вѣдати, кто на сию грамот(у) оузрит(ь) или
оуслышит(ь) чтучи. 

Кнѧз(ь) великыи Витовтъ литовьскии, наш осп(о)д(а)рь, докончал промежи нас и
смирилъ нас вѣчно межи Полоцког(о) город(а) и Ризьког(о) города, штобы полочѧном
доброволно ехат(и) к Ризѣ, такьже рижѧном к Полоцку, безъ всѧкоѧ завады, ни
ѡдног(о) не выемши, доброволно ему купит(и) и продат(и). 

Также полочѧн(о)мъ оу Ризѣ, а рижѧном оу Полочку никакое малое торговле не
торговати, што розницею зовут(ь). А то мы какъ оу Полоцку, а рижѧне оу Ризѣ,
оучинимъ и поставим, а любо какъ можем межи себе оуровнат(и). 

Также могут(ь) полочѧне мимо Ригу оу землю, а рижѧном мимо Полтескъ оу землю,
куда хочют(ь), то на ѡбѣ сторонѣ межи нас волно водою и землею. 

Н(ы)не ж бы кнѧз(ь) великыи Витовтъ, ѡсп(о)д(а)рь наш, а любо его послѣдкове,
кто коли будет(ь) ѡсп(о)д(а)рь полоцкіи, оу Полоцку исклад вчинили, а любо
мештерь задвиньскии в Ризѣ, а тотъ исклад держѧт(и) на ѡбѣ сторонѣ оу Полоцку и
в Ризѣ такъ, какъ оуставленъ будет(ь). 

А полочѧном блюсти рижѧнина оу Полоцку, какъ себе, а рижѧном блюсти полочѧнина
оу Ризѣ, себе ѡборонѧт(и). Аже полочѧнин што проступит(ь) оу Ризѣ, ино имъ того
до Полоцка послат(и), ино его тамъ полочѧне ѡсудѧт(ь) по своему праву. Также
нѣмецкии купець што проступить оу Полоцку, ино его послат(и) к Ризѣ, ино его
тамъ ѡсудѧт(ь) по ризькому праву. 

Также оу Полоцку соль вѣсити на скалвах тым же вѣсомъ, што воскъ вѣсѧть, тыми же
колоколы. Вѣсу полоцкому быти ризьког(о) полупудом болши. 

Про то же сперва рижѧном послат(и) свои колоколы и скалвы к Полоцьку на свою
истраву. Потом же сотрутсѧ тыи колоколы, или изломѧтсѧ, или погибнуть, ино намъ,
полочѧном, послат(и) к Ризѣ на свою истраву на свои пѣнѧзи да оучинит(и) тыи
колоколы по старому праву и полѣпшит(и). 

Также серебрьныи вѣсы оу Ризѣ дѣржѧт(и) полузолотником болши во ѡдног(о) рублѧ.

Также вѣсцѣмъ кр(е)сть цѣловат(и) нынѣ и потом, коли надобѣ, што имъ право
вѣсити на ѡбѣ сторонѣ, ѡдном(у), какъ и другом(у), а вѣсцю ѡтступит(и) прочь ѡт
скалвъ, а рукою не примат(и). 

А вѣсебное имати вѣсцю, как оу Полоцку на рижѧнех емлют(ь), такъ имат(и) оу Ризе
на полочѧнех вѣсебное. 

Аже будет(ь) котораѧ ѡбида или завад(а) межи кимъ на ѡбѣ сторонѣ, ино знати
истьцю истьца, а никому иному в тое сѧ не вступати, ни томъ рубежѧ держѧт(и) на
ѡбѣ сторонѣ. 

Аже будет(ь) межи мештерем задвиньскимь или которыи ѡпослѣ будет(ь), межи земли
и люди, ино купцюви ч(и)стъ путь, его товару, на ѡбѣ сторонѣ и его животу,
оузѧт(и) ему свои товаръ, куда хочет ехат(и) и поити, коли ему надобѣ: или по
воде, или по суху, или оу город, или на пути. 

Про то ж бы тое смиренье вѣчно стоѧло непорушено со ѡбою сторону межи нами,
полочѧны и рижѧны. 

И пѣчѧти есмо свои привѣсили к сеи грамоте. 

А писана быс(ть) грамот(а) сѧ оу Могилевѣ, по Б(о)жьемь роженьи 1000 лѣт и 400 и
7 лѣт. 

А пѣчѧтана оу Ризѣ, оу семую суботу, м(есе)ца маѧ 14 день. 

+ Мы, ризкии ратманѣ и вси кꙋпци ризкие, даем вѣдати, хто на сию грамотꙋ
оузрит(ь) или чтꙋчи оуслышит(ь). 

Кн(ѧ)зь великии Витовтъ литовъскыи, и наш ѡсп(о)д(а)рь, доконьчалъ промѣжи нас и
смирил нас вѣчно мѣжи Пол(о)цког(о) города и Ризког(о) города, штобы пол(о)чаном
доброволно ехати к Ризѣ, такжѣ рижаном к Полоцкꙋ, бѣз всѧкое завады, ни ѡдного
нѣ выемши, доброволно емꙋ купити и продати. 

Так полочаном оу Ризѣ, а рижаном оу Пол(о)цкꙋ никакое малое торговли нѣ
торговат(и), што розницѣю зовꙋт(ь). А то мы какъ оу Пол(о)цкꙋ, a рижанѣ оу Ризѣ,
оучиним и поставим, а любо как мы можем мѣжи себѣ оуровнати. 

Такжѣ могꙋт(ь) полочанѣ мимо Ригꙋ оу землю, а рижанѣ мимо Полтѣскъ оу землю,
кꙋдѣ хочют(ь), то на ѡбѣ сторонѣ мѣжи нас вол(ь)но водою и землѣю. 

Н(ы)нѣ жь бы кн(ѧ)зь вѣликыи Витовтъ, ѡсп(о)д(а)рь наш, а любо ег(о) послѣдковѣ,
хто коли бꙋдет(ь) ѡсп(о)д(а)рь полоцкии, оу Пол(о)цкоу исклад вчинили, а любо
мѣштѣрь задвиньскии в Ризѣ, а тот склад дѣржати на ѡбѣ сторонѣ оу Пол(о)цкꙋ и в
Ризѣ так, какъ оуставленъ будѣт(ь). 

А полочаном блюсти рижанина оу Пол(о)цкꙋ, какъ себѣ, а рижаном блюсти
пол(о)чанина оу Ризѣ, какъ себе ѡборонѧти. Ажь пол(о)чанинъ што простꙋпит(ь) оу
Ризѣ, ино тог(о) имъ до Полоцка послати, ино ег(о) тамъ полочанѣ ѡсꙋдѧт(ь) по
своемꙋ правꙋ. Такжѣ нѣмѣцкии кꙋпѣць што простꙋпить оу Пол(о)цкꙋ, ино ег(о)
послати к Ризѣ, ино ег(о) там ѡсꙋдѧт(ь) по ризкомꙋ правꙋ. 

Такжѣ оу Пол(о)цкꙋ соль вѣсити на скалвах тым жѣ вѣсом, што воскъ вѣсѧт, тыми жь
колоколы. Вѣсꙋ полоцкомꙋ быти ризког(о) полупꙋдком бол(ь)ши. 

Про то жь испѣрва рижаном послати свои колоколы и скалвы к Полоцкꙋ на свою
истраву. Потом жѣ сотрꙋтсѧ тыи колоколы, или изломѧтсѧ, или погынꙋть, ино нам,
полочаном, послати к Ризѣ на свою истравꙋ на свои пѣнѧзи да вчинити тыи колоколы
по старомꙋ правꙋ и полѣпши. 

Такжѣ серѣбрѧныи вѣсы дѣржати в Ризѣ полꙋзолотником бол(ь)ши пол(о)цког(о) вѣсꙋ
оу- в одног(о) рублѧ. 

Такжѣ вѣсчимъ кр(е)стъ цѣловати н(ы)нѣ и потом, коли надобѣ, што имъ право
вѣсити на ѡбѣ сторонѣ, ѡдъномꙋ, как дрꙋгомꙋ, а вѣсчѣмꙋ ѡтстꙋпити прочь ѡт
скалвъ, а рꙋкою не приимати. А вѣсчѣе имати вѣсчѣмꙋ, как оу Пол(о)цкꙋ емлют(ь)
на рижанѣх, такъ имати оу Ризѣ на полочанѣхъ вѣсчѣе. 

Ажь будет(ь) которая ѡбида или завада мѣжи кимъ на ѡбѣ сторонѣ, ино знати истьцю
истьца, а никомꙋ иномꙋ в то сѧ нѣ въстꙋпати, ни ѡ том порꙋба дѣржати на ѡбѣ
сторонѣ. 

Ажь бꙋдет(ь) мѣжи мѣштѣрем задвиньским или которыи ѡпослѣ бꙋдѣт(ь), мѣжи земли и
людѣи, ино кꙋпцѣви чистъ пꙋт(ь) и ег(о) товарꙋ на ѡбѣ сторонѣ, и ег(о) животꙋ,
взѧти емꙋ свои товаръ, кꙋда хочѣть ехати и поити, кꙋда емꙋ надобѣ: или по водѣ,
или по сꙋхꙋ, или в городѣ, или на пꙋти. 

Про то ж бы тое смирѣнье вѣчно стоѧло нѣпорꙋшѣно с обою сторонꙋ мѣжи нами,
полочаны и рижѧны. 

И пѣчат(ь) есмо свою привѣсили к сѣи грамотѣ. 

А псан(а) быс(ть) грамота сѧ оу Могилѣвѣ, по Б(о)жьем нарожѣньи 1000 лѣт и 400
лѣт и сем(ь) лѣт. 

А пѣчат(а)на в Ризѣ, оу семꙋю сꙋботꙋ, м(е)с(е)ца мая 14 д(е)нь. 

Ѡто кнѧз(ѧ) Иван(а) Семенович(а), полоцког(о) намѣсник(а), и ѡто всих мужь
полочан кнѧз(ю) мештерюли ризком(у) и всим ратманом ризкимъ поклон. 

Што есте прислал(и) к нам ратмана Федора, и ѡнъ с нам(и) поконцал ѡт вас, што
вам нашихъ людеи всихъ ѡтпустити к нам и со всим ихъ товаром, и тог(о)
ч(о)л(о)в(е)ка, што есте его казнил(и), а и тотъ струг съ товаром, што есте
поимал(и), и тую нашю челѧд(ь), што ваши торговци безъ кунъ ихъ поимал(и). 

Ино которыи наши торговци восхотѧть на конехъ ехати, и кол(и) к нам възьедут(ь),
тогды мы вашь товаръ ѡтпустим к вам на низъ, которыи поторгованыи воскъ а бѣлку.
А кол(и) пак будуть наши люд(и) в на с вси и с товаром, што на струзѣхъ идут(ь),
мы пак тогды весь вашь товаръ ѡтпустимъ. 

Хто пак чет(ь) торговати, торгуи, а хто хочеть поехати, поедь доброволно. 

А на том есмо и рук(и) дал(и) Федору, и печати свои приклали. И с тою грамою
послали есмо доброго ч(о)л(о)в(е)ка Климѧту. 

А писан(а) быстъ сиѧ грамота въ Полоцку, въ понедѣлник передъ [с](вѧ)т(о)го
Семивон(а) днем лѣтопроводьца, по Б(о)жью нарожѣнью 1000 лѣтъ и чотырисот и 9
лѣтъ. 

+ Бл(а)г(о)с(лове)ние архиеп(и)с(ко)па Феѡдося полотьского детемъ моимъ,
ратманомъ ризьскимъ. Молюс(ь) Б(ог)у и Пр(е)ч(и)стои его М(а)т(е)ри, яко да
будетѣ здрави. Писания ваша дошло до менѣ, и вразумѣлъ есми, што ми пишетѣ про
попа. И я нынѣ послалъ к вамъ попа, и штобы есте руси говорили, штобы попа
призирали, дабы попъ былъ гораздо, штобы какъ и первыи попъ былъ. А м(и)л(о)сть
Б(о)жия и мое бл(а)г(о)с(лове)ние да будет(ь) с вами. Ἀρχ(ιεπίσκοπος) Πολότζκου
Θεοδώσιος + Дѣтемъ моимъ ратманомъ ризькимъ 

Ѡт наместька полоцког(о) Федора приѧтелемъ нашим ратъманом ризькимъ. 

Билъ намъ чолом Петръ, и поставили ѥсмо тыѥ люди передъ собою и передъ боѧры,
Исака да Кузму, а при томъ были немци ваши Гарасим да Кгрань. И людники
выговорили, што же Пѧнтелеи нѧлъсѧ Петру за добрыѥ селедьци. А Петрови тыѥ люди
не племѧ. А присѧгнули перѣдъ боѧры на том и передъ вашими немьци. 

Ратъманомъ ризькимъ 

Ѡтъ пана Немира, намѣсник(а) полоцког(о), приѧтелемъ нашимъ ратманомъ. Што и
перво писали есмо к вамъ про того Петра, ино и нинѣ пытали есмо тыхъ людьниковъ
Исака да зму. А ему тыи люди ни племѧ, ни хлѣбоеди. Ѡни молвѧть такъ, што же
ислубилъ тотъ Пантелѣи ему за добрыи селедьци. Ѡнъ ему повѣрилъ. 

Ино просимъ васъ, своихъ приѧтелеи, штобы есте оучинили право сему нашему
полочанину Петру, штобы ему заплачено, абы правъ ч(о)л(о)векъ не гиблъ. 

Приѧтелемъ нашимъ ратманомъ 

Ѡтъ пана Немира, намесника полоцкого, приятелемъ нашимъ, судьямъ ризькимъ и
ратманомъ. Поклонъ и верное приятельство. 

Прошю васъ, своихъ приятелеи. Рижанинъ вашь Артемеи Толковина жаловалъсѧ кн(ѧ)зю
великому на нашего полочанина на Хварза. Прошю васъ, своихъ приятелеи, ищеть
Артемеи на Хваръзе Иночимова долгу. Ино прошю васъ, штобы есте мене делѧ
досъмотрели правды. А намъ ѡнъ поведалъ, што же ѡтъдалъ Ерофею, чимъ былъ
виноватъ. 

Судьямъ ризкымъ и ратъманомъ 

Мы, полочан(е), даемъ вам ведомо, кто ю грамот(оу) оузрит(ь), што же местерь
задвиньскии ѡтпустилъ нѧтьци полоцьки и товаръ на рукы кнѧз(ѧ) векого Витовта и
наши рук(и). И мы тыи нѧтьци и товаръ, которыхъ местерь ѡтпустил до Полочьска,
тому местер(ю) слюбуемь поставит(и) при ч(е)сти и при вѣре без всѧкое хитрости
въ ть час, коли тоть местерь к нам свою грамот(у) пошлет о тыхъ нѧтьцех. 

А писано оу Полочьк(у), оу канунъ с(вя)т(о)го Михаіла архи(с)т(рати)га, лѣт(а)
тысѧча 4-cта 14 . 

+ Ѡтто кнѧз(ѧ) Григорьѧ, ѡт намѣстник(а) полоцког(о), и ѡт мужь полочанъ къ
ратманом ризьким. 

Жаловалсѧ намъ нашь полочанин Ѧков на ваши нѣмъци на Иван(а) да на Ерѣмѣѧ, што
же купил оу них селѣдьци, ино оу тых селедьцов ѡдна бочък(а) лиха зъ дерѣвьемъ,
а в тои боце доспѣлсѧ ему оубыток на два рубли. 

Штобы то есте велѣл(и) истьцом его заплатит(и), а сесь бы ч(о)л(о)в(е)къ правыи
не гиблъ. 

Ратманом ризким 

Ѡт пана Васильѧ Дмитреевич(а) Корсак(а), наместни полоцког(о), ѡт боѧръ
полоцких, и ѡт местичовъ, и ѡтто всихъ мужъ полочан ѡт велика и до мал(а) паномъ
ратманомъ ризким чолобитье. 

Про то, панове, вамъ пишемъ, издес(е) была реч(ь) перед нами нашему полочанину
Чернѧте с вашим немъчиномъ с Олександромъ. Была Чернѧтѣ торговлѧ с вашимъ
немчимомъ с Тимофеемъ. Виноватъ былъ Чернѧта Тимофею полъторымъ беръковъскомъ
воску. И едѧ Тимофеи на Ригу, оуказал тотъ воскъ взѧти Ѡлександру оу Чернѧты.
Ино възвесилъ Чернѧт(а) издес(е) тотъ воскъ, и было оу томъ воску лише польтору
беръковъска полъдевѧта пуду. И Чернѧта хотелъ тотъ слишок ѡткулупити проч(ь). А
вашь немъчинъ молвил то слово: «Правъ, Чернѧто, не колупаи ты того слишка,
Б(о)гъ дастъ, какъ ѧ съеду на низъ, и ѧ тобѣ оузошлю тотъ слишокъ воску
полъдевѧта пуда» . И вдарили оу руку Ѡлександро съ Чернѧтою. А при томъ были
добрыи люди: Ѡзаръѧ Сутреевич, Демешко Юшинич, а Ходоръ Медведь. И с тыхъ местъ
так и не присыловал Ѡлександро того слишка къ Чернѧтѣ. И коли пок(а) Тимофеи
оумерлъ оу Ризе, и Ѡлександро приехал на етьи годъ кь Полоцку ѡпосле Тимофеевы
см(е)рти, и Чернѧта его оу томъ слишку нѧлъ и поставил перед нами. И мы ѡпросили
Ѡлександра: «Чому ты не присыловал Чернѧтѣ его слишка? » . И Ѡлександро
молъвит(ь): «Далъ ѧ Тимофею тотъ слишокъ» . И Чернѧта молвит(ь): «Не знаю ѧ
Тимофеѧ оу томъ слишку. Нѧлъсѧ ты мне прислати с низу, а при томъ были оу насъ
люди» . И послалъ Чернѧта с Олександромъ на тыи люд(и), при ком ѡни оударил(и)
оу руку. И тыи люди ѡправили Чернѧту, нашего полочанин(а). И мы потомъ же велели
Чернѧтѣ свои слишок оу- в Олександра полъдевѧта пуда воску взѧти, а вашему
немъчину знати собѣ исца, хто оу Тимофееве дому живетъ. 

Паномъ ратъманомъ ризкимъ 
