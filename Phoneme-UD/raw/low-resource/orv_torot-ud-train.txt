за млт҃вѹ ст҃хъ ѡц҃ь наших г҃и їс҃е х҃е сн҃е бж҃їи помилѹи мѧ раба своего
грѣш꙽наго афонасьѧ микитина сна се написах грѣшьное свое хоженїе за трї морѧ
прьвое море дербеньское дорїѧ хвалитьскаа второе море индѣнское гори
гондꙋстаньскаа третье море черное дорїѧ стемъбольскаа поидохъ ѿ ст҃го сп҃са
златоверхаго съ его млстью ѿ великого кн҃ѧзѧ михаила борисовичѧ и ѿ влдкы
генадїѧ твѣрьскых поидох на низъ волгою и приидохъ в манастырь къ ст҃ѣи
живоначалнои троци и ст҃мъ мчн҃комъ борисѹ н глѣбѹ и ѹ игѹмена сѧ блгсвивъ ѹ
макарїѧ брати ис колѧзина поидох на ѹглечь с ѹглеча на костромѹ ко кн҃ѧзю
александрѹ с ыною грамотою и кн҃ѧзь великї ѿпѹстилъ мѧ всеѧ рѹси доброволно и на
плесо в новъгородъ нижнеи к михаилѹ къ киселевѹ к намѣстьникѹ и къ пошьлинникѹ
иванѹ сараевѹ пропѹстили доброволно а василеи папин проехалъ городъ а ꙗзъ ждалъ
в новѣгородѣ двѣ недли посла татарьскаго ширвашина асамъ бѣга а ехал с кречаты ѿ
великаго кн҃ѧзѧ ивана а кречатовъ ѹ него девѧносто и поехал есми с нимъ на низъ
волгою и казань есмѧ и ѡрдѹ и ѹсланъ и сараи и берекезаны проехали есмѧ
доброволно и въехали есмѧ в бѹзанъ рѣкꙋ н тѹ наехали нас три тотарины поганыи и
сказали нам лживыѧ вѣсти каисымъ солтанъ стережетъ гостеи в бꙋзанї а с нимъ три
тысѧчи тотаръ и посолъ ширвашинъ асанъ бѣгъ дал имъ по ѡднорѧткы да по полотнѹ
чтобы провели мимо азътарханъ и ѡни по ѡднорѧткы взѧли да вѣсть дали в
хазъторокани цр҃ю и ꙗзъ свое сѹдно покинѹлъ да полѣзъ есми на сѹдно на послово и
с товарищи азътарханъ по мсцꙋ ночи парꙋосом цр҃ь насъ видѣл и татаровѣ нам
кликалї качьма не бѣгаите и цр҃ь послалъ за нами всю свою ѡрдѹ и по нашим
грѣхомъ нас постигли на бꙋгѹнѣ застрелили ꙋ нас чл҃ка а мы ꙋ нихъ двꙋ застрелили
и сѹдно наше меншее стало на езꙋ и ѡны его взѧли часа того да розграбили а моꙗ
рꙋхлѧд꙽ всѧ в меншемъ сѹднѣ а бол꙽шимъ есмѧ сѹдном дошли до морѧ ино стало на
ѹсть волгы на мели и ѡни нас тѹто взѧли да сѹдно есмѧ взадъ тѧнѹли до езꙋ н тѹтъ
сѹд꙽но наше вол꙽шее взѧли ї д҃ головы взѧли рѹскые а нас ѿпѹстили голими
головами за море а в꙽верхь нас не пропѹстили вѣсти дѣлѧ и пошли есмѧ к дербеньти
двѣма сѹды в одномъ сѹднѣ посол асамъ бѣгъ да тезикы да рѹсаков нас і҃ головами
а в꙽ дрѹгомъ сѹднѣ ѕ҃ москвичь да ѕ҃ тверичь и въстала фѹръстовина на морѣ да
сѹдно меншее разбило ѡ берегъ и пришли каитакї да людеи поимали всѣхъ и пришлї
есмѧ в дерьбенть и тѹ василеи по здоровѹ пришелъ а мы пограблены и билъ есми
челѡм василью папинѹ да послѹ ширвашинѹ асан бегѹ что есмѧ с нимъ пришли чтобы
сѧ печаловалъ ѡ людех что их поимали под тархы каитаки и ѡсан бѣгъ печаловал꙽ сѧ
и ездилъ на горѹ к бѹл꙽та бѣгѹ и бѹлатъ бѣгъ послалъ скоро да къ ширваншѣ бѣгѹ
что сѹдно рѹское разбило под тархи и каитакы пришедъ людеи поимали а товаръ их
розъграбили а ширванша бѣгъ того час послалъ посла к шѹринѹ своемѹ алиль бегѹ
каитаческомѹ кн҃ѧзю что сѹдно сѧ мое разбило под тархы и твои люди пришед людеи
поимали а товаръ ихъ пограбили и ты бы мене дѣлѧ люди ко мнѣ прислалъ и товаръ
их собралъ занеже тѣ люди посланы на мое имѧ а что тобѣ бꙋдет надобетъ бѣ ꙋ менѧ
и ты ко мнѣ пришли и ѧз тобѣ своемѹ братѹ за то не стою и ты бы их ѿпѹстилъ
доброволно менѧ дѣлѧ ї алиль бѣгъ того часа ѿтослалъ людеи всѣх в дербентъ
доброволно а из дербентѹ послали их к ширванши въ рдѹ его коитѹлъ а мы поехали к
ширъванше во и коитѹлъ и били есмѧ емꙋ челом чтобы нас пожаловалъ чѣм доити до
рꙋси и ѡн намъ не дал ничего ано нас мног и мы заплакавъ да розошли сѧ кои кѹды
ꙋ кого что есть на рꙋси и тот пошелъ на рѹсь а кои должен а тот пошел кѹды его
ооч҃и понесли а иные ѡстали сѧ в шамахѣе а иные пошли роботать к бакѣ а ꙗз
пошелъ к дербенти а из дербенти к бакѣ гдѣ ѡгнь горить неѹгасимы а из бакї
пошелъ есми за море к чебокарѹ да тѹтъ есми жил в чебокарѣ ѕ҃ мсць да в сарѣ жил
мсць в маздраньскои земли а ѿтѹды ко амили и тѹтъ жилъ есми мсць а ѿтѹды к
димовантꙋ а из димовантѹ ко рѣю а тѹ ꙋбили шаꙋсенѧ алеевых детеи и внѹчатъ
махметевых и ѡнъ их проклѧлъ ино о҃ городовъ сѧ розвалило а изд рѣѧ к кашени и
тѹтъ есми был мсць а из кашени к наинѹ а из наина ко ездѣи и тѹтъ жилъ есми мсць
а из диесъ къ сырчанѹ а изъ сырчана къ таромѹ а фѹники кормѧть животинѹ батманъ
по д҃ алтыны а изъ торома к ларѹ а изъ лара к бендерю и тѹтъ есть пристанище
гѹрмызьское и тѹт есть море индѣиское а парьсѣискым ꙗзыкомъ и гондѹстаньскаа
дорїѧ и ѿтѹды ити моремъ до гѹрмыза д҃ мили а гѹрмызъ есть на ѡстровѣ а еже днь
поимаеть его море по двожды на днь и тѹтъ есми взѧлъ а҃ великъ днь а пришел есми
в гѹр꙽мызъ за четыре недѣли до велика дни а то есми горы не всѣ писалъ много
городовъ великих а в гѹрмызѣ есть варное слн҃це чл҃ка съж꙽жеть а в гѹрмызѣ былъ
есми мсць а изъ гѹрмыза пошелъ есми за море индѣиское по велицѣ дн҃и в фоминѹ
недѣлю в тавѫ с коньми и шли есмѧ моремъ до мош꙽ката і҃ дн҃и а ѿ мош꙽ката до
дѣгѹ д҃ дн҃и а ѿ дѣга кѫзрѧтѹ а ѿ кѹзрѧта конбатѹ а тѹтъ сѧ родить краска да
лекъ а ѿ канбата к꙽ чивилю а ѿ чивилѧ есмѧ пошли в семѹю недлю по велицѣ дн҃и а
шли есмѧ в тавѣ ѕ҃ недль моремъ до чивилѧ и тѹтъ есть индѣискаа страна и люди
ходѧть нагы всѣ а голова не покрыта а грѹди голы а волосы в однѹ косѹ плетены а
всѣ ходѧт брюхаты дѣти родѧть на всѧкыи год а детеи ѹ них много а мѹжы и жены
всѣ черны ꙗз хожꙋ кꙋды ино за мною людеи много дивѧт сѧ бѣломѹ члк҃ѹ а кн҃ѧзь их
фота на головѣ а дрѹгаа на бедрах а боꙗре ѹ них ходѧть фота на плещѣ а дрѹгыѧ на
бедрах а кн҃ѧгыни ходѧть фота на плечемъ ѡбогнѹта а дрѹгаа на бедрах а слѹгы
кн҃жиѧ и боꙗрьскыѧ фота на бедрахъ ѡбогнѹта да щит да меч в рѹках а иныѧ с꙽
сꙋлицами а ины с ножи а иныѧ с꙽ саблѧми а иныи с лѹкы и стрелами а всѣ нагы да
босы да болкаты а жонки ходѧт голова не покрыта а грѹди голы а паропкы да
девочкы ходѧт нагы до з҃ лѣт а сорѡм не покрытъ а изъ чювилѧ пошли есмѧ сѹхѡм до
пали и҃ дн҃и до индѣискыѧ горы а ѿ пали до ꙋмри і҃ дн҃и то есть городъ индѣискыи
а ѿ ѹмри до чюнеирѧ ѕ҃ дн҃ии и тѹт есть асатъ хан чюнерьскыѧ индѣнскыѧ а холопъ
мекикътѹчѧровъ а держить сказывають седмь темь ѿ меликтѹчара а меликтѹчаръ сѣдит
на к҃ тмах а бьет сѧ с кафары к҃ лѣт есть то его побиють то ѡн побивает ихъ
многажды ханъ же езди на людех а слоновъ ѹ него и конии много добрых а люде ꙋ
него много хорозанцевъ а привозѧть их изъ хоросаньскыѧ земли а иныѧ из
орабаньскыѧ земли а иныѧ ис тѹкър꙽мескыѧ земли а иныѧ ис чеготаньскыѧ земли а
привозѧть все моремъ в тавах индѣискыѧ земли корабли и ꙗзъ грѣшныи привезль
жеребьца в ындѣискѹю землю дошел есми до чюнерѧ б҃ъ дал по здоровѹ все а стал ми
сто рѹблевъ зима же ѹ них стала с троицина дн҃и а зимовали есмѧ в чюнѣирѣ жили
есмѧ два мсца еже дн҃ь и ношь д҃ мсца а всюда вода да грѧзь в тѣ же дн҃и ꙋ них
орють да сѣють пшеницꙋ да тѹтꙋрганъ да ногѹт да все съꙗстное вино же ѹ нихъ
чинѧть в великых ѡрѣсех кози гѹндѹстаньскаа а брагꙋ чинѧт в татнѹ кони кормѧть
нохотом да варѧть кичирисъ с꙽ сахаромъ да кормѧть кони да с масломъ поранѹ же
дають шьшени во индѣискои же земли кони сѧ ꙋ нихъ не родѧт въ их земли родѧт сѧ
волы да бѹволы на тѣх же ѣздѣть и товаръ иное возѧть все дѣлають чюнеръ же град
есть на ѡстровꙋ на каменомъ не дѣланъ ничим бг҃мь сътворенъ а ходѧть на горꙋ
дн҃ь по единомꙋ члк҃ѹ дорога тѣсна поити не лзѧ во индѣискои земли гости сѧ
ставѧть по подворьемь а ѣсти варѧть на гости господарыни и постелю стелють и
спѧть с гостьми сикишь илересънь дѹ житель берсень достѹрь авратъ чектѹръ а
сикишь мѹфѹтъ любѧть бѣлых людеи зимѣ же ѹ них ходѧт люди фота на бедрах а
дрѹгаа на плещем а третьѧ на головѣ а кнѧзи и боꙗрѧ тогда въздевають на собѧ
порт꙽кы да сорочицꙋ да кавтанъ да фота по плечемъ да дрѹгою сѧ ѡпоꙗшеть а
третьею фотою главѹ ѡбертить а се ѡло ѡло абрь ѡло акъ ѡло керимъ ѡло рагымъ а
в꙽ томъ чюнерѣ ханъ ѹ менѧ взѧл жерепца а ѹвѣдал что ꙗз не бесерменинъ рѹсинъ и
ѡнъ молвит и жерепца дам да тысѧчю золотых дам а стань в вѣрѹ нашѹ в махмѣт дени
а не станешь в вѣрѹ нашѹ в махмет дени и жерепца возмꙋ и тысѧчю золотых на главѣ
твоеи возмѹ а срокъ ѹчинил на д҃ дн҃и въ говѣино ѹспѣнїи на сп҃совъ дн҃ь и г҃ь
б҃ъ смилова сѧ на свои чстныи праздникъ не ѿстави ѿ менѧ млсти своеꙗ грѣшнаго и
не повелѣ погыбнѹти в чюнерѣ с нечствымї и канѹн сп҃сова дн҃и приѣхал хозѧиѡчи
махмет хоросанець билъ есми челомъ емꙋ чтобы сѧ ѡ мнѣ печаловалъ и ѡн ѣздилъ к
ханѹ в город да мене ѿпросил чтобы мѧ в вѣрѹ не поставили да и жерепца моего ꙋ
него взѧлъ таково господарево чюдо на сп҃совъ дн҃ь ино братьѧ рѹсьстїи хрстиѧне
кто хочеть поити в ындѣискѹю землю и ты ѡстави вѣрѹ свою на рѹси да въсклинѹ
махмета да поиди в гѹстаньскꙋю землю мене залгали псы бесермена а сказывали
всего много нашего товарꙋ ано нѣтъ ничего на нашѹ землю все товаръ бѣло на
бесермьньскѹю землю перець да краска то дешево ино возѧт аче моремъ и ны и
пошлины не дають а люди иные намъ провести пошлины не дадѹт и пошлины много а
разбоиников на море много а розбивають все кофары ни крстїѧне ни бесерьмена а
молѧт сѧ каменнымъ болваномъ а хрста не знають а ис чюнерѧ есмѧ вышли на ѹспение
прчстые к бедерю к большемѹ их градѹ а шли есмѧ мсць а ѿ бедерѧ до кѹлонкерѧ е҃
дн҃ии а ѿ кѹлонгерѧ до кельбергѹ е҃ дн҃и промежю тѣхъ великых градовъ много
градовъ на всѧкъ дн҃ь по г.и грады а на инои дн҃ь и д҃ грады колко ковъвъ толко
градов а ѿ чювилѧ до чюнеирѧ к҃ кововъ а ѿ чюнерѧ до бедерѧ м҃ кововъ а ѿ бедерѧ
до колѹньгерѧ ѳ҃ кововъ а ѿ бедерѧ до колѹбергѹ ѳ҃ кововъ в бедери же торгъ на
кони да на товаръ да кам꙽кы на шелкъ и на всѧкои инои товаръ да кꙋпити в нем
люди черныѧ а иныꙗ в немъ кѹпли нѣтъ да все товаръ их гѹндостаньскои да соꙗстнои
все ѡвощь а на рѹсьскѹю землю товара нѣтъ а все черныѧ а все злодѣи а жонки все
блѧди да вѣдь да тать да лож да зельи господарѧ морѧть во индѣискои земли
кнѧжать все хоросанци и боꙗре все хоросанци а гѹндѹстанци все пѣшиходы а ходѧт
борзо а все нагы да босы да щитъ в рѹцѣ а в дрѹгои мечь а иныѧ слѹгы с великими
с прѧмимы лѹкы да стрелами а бои их все слоны да пѣшихъ пѹскають наперед
хоросанци на конехць да в доспѣсехъ и кони и сами а къ слономъ вѧжѹть к рылѹ да
к зѹбомъ великиѧ мечи по кендарю кованы да ѡболочат ихъ в доспѣхъ бѹлатныи да на
них ѹчинены городъкы да в горотъкѣ по ві҃ члк҃ъ в доспѣсехъ да все с пѹшками да
стрелами есть ѹ них ѡдно мѣсто ших꙽бъ алѹдинъ пїръ атыръ бозаръ алѧдинандъ на
год единъ бозаръ съѣждает сѧ всѧ страна индѣискаѧ торговати да торгѹють і҃ дн҃ии
ѿ бедерѧ ві҃ кововъ приводѧть конеи до к҃ тысѧшь продають всѧкыи товаръ свозѧть
во гондѹстаньскои земли тои торгъ лѹчшїи всѧкыи товаръ продають кѹпѧт на памѧть
шиха аладина на рѹськыи праздникъ на покровъ свтыѧ бц҃а есть в томъ алѧнде и
птица гѹкѹкъ летаетъ ночи а кличеть гѹкѹкъ а на которои хороминѣ сѣдить то тѹт
члк҃ъ ꙋмреть а къто еꙗ хочеть ѹбити ино ꙋ неꙗ изо рта ѡгнь выидеть а мамонь
ходѧт ночи да имають кѹры а живѹть в гогорѣ или в каменье а ѡбезьꙗны то тѣ
живѹть по лесѹ да ѹ нихъ есть кн҃ѧзь ѡбезьꙗньскыи да ходить ратию своею да кто
их заимаеть и ѡни сѧ жалѹють кн҃ѧзю своемѹ и ѡнъ посылаеть на того свою рать и
ѡни пришедъ на град и дворы разволѧють и людеи побьють а рати ихъ сказывають
велми много и ꙗзыкы их есть свои а детеи родѧть много да которои родит сѧ не в
отца не в матерь и ни тѣх мечють по дорогамъ и ны гондѹстанци тѣх имают да ѹчать
их всѧкомѹ рѹкодѣлью а иных продають ночи чтобы взад не знали побѣжати а иных
ѹчат базы миканетъ весна же ѹ них стала с покрова свтыѧ бц҃а а празднѹють шихѹ
аладинѹ и веснѣ двѣ недѣли по покровѣ а празднѹють и҃ дн҃и а веснѹ держать г҃
мсца а лѣто г҃ мсца а зимѹ г҃ мсца а ѡсень г҃ мсца в бедери же их столъ
гѹндѹстанꙋ бесерменьскомѹ а град есть великъ а людеи много велмии а салтан
великъ к҃ лѣт а держать боꙗре а кнѧжат фарасанци а воють все хоросанци есть
хоросанець меликтꙋчаръ боꙗринъ ино ѹ него рокши двѣсте тысѧчь а ѹ мелик хана р҃
тысѧчь а ѹ харат хана к҃ тысѧч а много тѣх хановъ по і҃ тысѧчь рати а с꙽
салтаном выходѧт т҃ тьсѧч рати своеи а землѧ людна велми а сельскыѧ люди голы
велми а боꙗре силны добрѣ и пышны велми а все их носѧть на кровати своеих на
сребрѧных да пред ни водѧт кони въ снастех золотых до к҃ а на конехъ за нами т҃
члв҃къ а пѣших ф҃ чл҃къ да трꙋбниковъ і҃ да на гарниковъ і҃ чл҃къ да
свирѣлниковъ і҃ чл҃къ сѹлтан же выещаеть на потѣхѹ с матерью да с женою ино с
ним чл҃ковъ на конех і҃ тысѧщ а пѣших н҃ тысѧщь а слоновъ водѧт с҃ нарѧженых в
доспѣсѣх золочоных да пред ним р҃ члв҃къ трѹбниковъ да плѧсцевъ р҃ чл҃къ да
конеи простых т҃ въ снастех золотых да ѡбезьꙗнъ за ним р҃ да блѧдеи р҃ а все
гаѹрыкы в сѹлтавнов же дворъ з.҃ры ворота а в воротѣх сѣдѧт по р҃ сторожевъ да
по р҃ писцевъ кофаровъ а кто выидет и ни записывають а гариповъ не пѹскають въ
град а дворъ же его чюденъ велми все на вырезѣ да на золотѣ и послѣднии камень
вырѣзанъ да золотомъ ѡписанъ велми чюдно да во дворѣ ꙋ него сѹды розныѧ город же
бедерь стерегꙋтъ в нощи тьссѧч чл҃къ кѹтоваловых а ѣздѧть на конех да в доспѣсех
да ѹ всѣх по свѣтычю а ꙗз жерепца своего продал в бедери да наложилъ есми ѹ него
ѯ҃ да и и҃ фѹтѹновъ а кормилъ есми ег годъ в бедери же змии ходѧт по ꙋлицам а
длина еꙗ двѣ сажени приидох꙽ же в бедерь ѡ заговеинѣ ѡ филиповѣ ис кѹлонгѣрѧ и
продах жеребца своего ѡ рожествѣ и тꙋт бых до великого заговеина в бедери и
позна сѧ со многыми индѣѧны и сказах им вѣрѹ свою что есми не бесрмениниъ
исаꙗденїенї есмь хрстїѧнинъ а имѧ ми ѡфонасеи а бесерменьское имѧ хозѧ исѹфъ
хоросани и ѡни же не ѹчали сѧ ѿ менѧ крыти ни ѡ чемъ ни ѡ ѣствѣ ни ѡ торговле ни
ѡ маназꙋ ни ѡ иных вещех ни жонъ своих не ѹчали крыти да ѡ вѣрѣ же ѡ их распытах
все ї ѡны сказывают вѣрѹем въ адама а бѹты кажѹть то есть адамъ и род его вес а
вѣрѣ въ индѣи всѣх п҃ и д҃ вѣры а все вѣрѹють в бѹта а вѣра с вѣрою пиеть ни
ꙗстъ ни женит сѧ а иныꙗ же боранинѹ да кѹры да рыбѹ да ꙗица ꙗдѧть а воловины не
ꙗдѧть никакаа вѣра ѿ первати же приехал есми в бедерь за еі҃ дн҃и и до
бесерменьскаг ѹлѹбагрѧ а великого дн҃и въскрснїѧ хсва не вѣдаю а по примѣтамъ
гадаю великыи дн҃ь бываеть хрстьꙗньскы первие бесерьменьскаго багрима за ѳ҃.ть
дн҃ь или за і҃ дн҃и а со мною нѣтъ ничево никакоꙗ книгы а книгы есмѧ взѧли с꙽
собою с рѹси ино коли мѧ пограбили и ни их взѧли и ꙗзъ позабылъ вѣры
хрстьꙗньскыѧ всеѧ и праздниковъ хрстїаньскых ни велика дн҃и ни ржства хсва не
вѣдаю ни среды ни пѧтници не знаю а промежꙋ есми вѣръ тангрыдань истремень
ѡлъсакласынъ ѡл꙽ло хꙋдо ѡл꙽ло акъ ѡл꙽ло ты ѡл꙽ло акъберъ ѡл꙽ло рагымъ ѡл꙽ло
керимъ ѡл꙽ло рагымелъло ѡл꙽ло каримел꙽ло танъ танъгрысень хѹдосеньсень б҃ъ еди
единъ то ц҃рь славы творець нб҃ѹ и земли а идѹ ѧ на рѹс кетьмышьтыръ имень ѹрѹчь
тѹтъ тымъ мсць марта прошелъ и азъ мц҃ь мѧса есми не ꙗлъ заговѣгъ с бесермены в
недлю да говѣл есми ничево скоромнаго никакыѧ ꙗстъвы бесерменьскыѧ а ѧлъ есми
все по двож꙽ды дн҃емъ хлѣбъ да водꙋ вратыиѧл ѧтъ мадымъ да молил сѧ есми бг҃ѹ
вседержителю кто сътворилъ нб҃о и землю а иного есми не призывал никоторово
имени б҃ъ ѡл꙽ло б҃ъ керимъ б҃ъ рагымъ б҃ъ хѹдо б҃ъ акъберъ б҃ъ цр҃ь славы ѡл꙽ло
варенно ѡл꙽ло рагымел꙽ло сеньсень ѡл꙽ло ты а ѿ гѹрмыза ити моремъ до голатъ і҃
дн҃и а калаты до дѣгѹ ѕ҃ дн҃и а ѿ дѣга до мошката до кѹчьзрѧта до ком꙽бата д҃
дн҃и а ѿ кам꙽бата до чивелѧ ві҃ дн҃и а ѿ чивилѧ да дабылѧ ѕ҃ дабыль же есть
пристанище в гѹндѹстани послѣднее бесерменьствꙋ а ѿ дабылѧ до колекота к е҃ дн҃и
а ѿ селекота до силѧна еі҃ дн҃и а ѿ силѧна до шибаита мц҃ь ити а ѿ чибата до
певгѹ к҃ дн҃и а ѿ певгѹ до чини да до мачина мсць итьти моремъ все то хожение а
ѡ чини до кытаа итьти сѹхом ѕ҃ мсць а морем четыре дн҃и ити аросто хода чотом
гѹрмызъ же есть пристанище великое всего свѣта люди в немъ бывають а всѧкы
товаръ в немъ есть что на всемъ свѣте родит сѧ то в гѹрмызѣ есть все там꙽га же
велика десѧтое со всего есть а кам꙽баѧтъ же пристанище индѣискомѹ морю всемꙋ а
товаръ в немъ все дѣлають алачи да пестреди да канъ. даки да чинѧтъ краскѹ ниль
да родит сѧ в немъ лекъ да ахыкъ да лонъ дабыло же есть пристанище велми велико
и привозѧть кони изъ мисюрѧ из рабаста изъ хоросани ис тѹркѹстани из негостани
да ходѧть сѹхомъ мсць до бедери да до кельбергѹ а келекотъ же есть пристанище
индѣнскаго морѧ всего а проити его не даи б҃ъ никаковꙋ кестѧкꙋ а кто его ни
ѹвидить тотъ по здоровѹ не проидеть моремъ а родит сѧ в немъ перець да
зеньзебиль да цвѣт да мош꙽катъ да калафѹръ да корица да гвозникы да прѧное
коренье да адрѧк да всѧкого кореньѧ родит сѧ в нем много да все в немъ дешево да
кꙋлъ да каравашь письꙗръ хѹбь сїѧ а силѧн же есть пристанище индѣискаго морѧ
немало а в немъ баба адамъ на горѣ на высоцѣ да ѡколо его родит сѧ каменье
драгое да червьци да фатисы да бабогѹры да бинчаи да хрѹсталь да сѹм꙽бада да
слоны родѧт сѧ да продають в локоть да девѧкꙋши продають в вѣсъ а шабаитьское
пристанище индѣискаго морѧ велми велико а хоросанцемъ дають алафꙋ по тенкѣ на
дн҃ь и великомѹ и маломѹ а кто в немъ женит сѧ хоросанець и кн҃ѧзь шабатьскои
даеть по тысѧчи тенекъ на жертвѹ да на ѡлафꙋ да ѣстъ на всѧкыи мц҃ь по десѧти
денек да родит сѧ в шаботѣ шелкъ да сандал да жемчюгъ да все дешево а в пегѹ же
есть пристанище немало да все в нем дербыши живѹть индѣискыѧ да родит сѧ в немъ
камение дорогое маникъ да ѧхꙋт да кырпѹкъ а продають же камение дербыши а
чиньское же да мачиньское же пристанище велми велико да дѣлають в нем чини да
продають чини в вѣсъ а дешево а жены же их с мѹжи своими спѧть в꙽ дн҃ь а ночи
жены их ходѧть к гарипомъ да спѧть с гарипы дают имъ ѡлафꙋ да приносѧть с꙽ собою
ꙗствꙋ сахорнѹю да вино сахарное да кормѧть да поꙗтъ гостеи чтобы ее любилъ а
любѧть гостеи людеи бѣлых занже их люди черны велми а ѹ которые жены ѿ гостѧ
зачнет сѧ дитѧ и мѹжь даеть алафꙋ а родит сѧ бело ино гостю пошлины иі҃ тенекъ а
черно родит сѧ ино емѹ нѣтъ ничево что пил да ѣлъ то емѹ халѧлъ во индѣи же
бесерменьскои в великомъ бедери былъ есми на великѹю ночь на великыи же дн҃ь
волосыны да кола в зорю вошьли а соль головою стоитъ на востокъ на баграмъ на
бесерменьскои выехал сѹлтанъ на теферичь ино с нимъ к҃ възыревъ великых да
триста слоновъ нарѧженых в бѹлатных в доспѣсехъ да с гороткы да и городкы
ѡкованы да в гороткѣх по ѕ҃ члк҃ъ в доспѣсехъ да с пѹшками да с пищалми а на
великомъ слонѣ ві҃ члк҃ъ на всѧкомъ слонѣ по два проборца великых да к зѹбомъ
повѧзаны великыѧ мечи по кентарю да крыломъ привѧзаны великыѧ желѣзныѧ гыры да
члвк҃ъ сѣдить в доспѣсѣ промежꙋ ѹшеи да крюкъ ѹ него в рѹках желѣзнои великы да
тѣмъ его править да конеи простыхъ тысѧча въ снастехъ золотых да верблюдовъ сто
с нагарами да трѹбникъвъ т҃ да плѧсцевъ т҃ да ковре т҃ да на сѹлтанѣ ковтанъ всь
саженъ ꙗхонты да на шапкѣ чичакъ ѡлмазъ великы да сагадакъ золот со ꙗхонты да г҃
сабли на немъ золотомъ ѡкаваны да седло золото да перед нимъ скачет кофаръ пѣшь
да играеть теремьцемъ да за нимъ пѣшихъ много да за ним бл҃гои слонъ идеть а
весь в кам꙽кѣ нарѧжанъ да ѡбиваеть люд да чепь ѹ него велика желѣзна во ртѣ да
ѡбиваеть кони и люди чтобы кто на сѹлтана не настѹпилъ блиско а братъ сѹлтановъ
тот сидит на кровати на золотои да над нимъ теремъ ѡксамитенъ да маковица золота
со ꙗхонты да несѹть его к҃ члв҃къ а махтѹмъ сидит на кровати на золотои да над
ним теремъ шидѧнъ с маковицею золотою да везѹтъ его на д҃.хъ конехъ въ снастехъ
золотых да ѡколо людеи его много множество да перед нимъ пѣвци да плѧсцевъ много
да всѣ с голыми мечи да с꙽ саблѧми да с щиты да сѹлицами да с копїи да с лѹкы с
прѧмыми с великими да кони всѣ в доспѣсехъ да сагадакы на них да иныа нагы всѣх
ѡдно платище на гѹзнѣ зоромъ завѣшенъ в бедери же мсць стоить г҃ дн҃и полон в
бедери же сладкаго ѡвощꙋ нѣтъ в гѹндѹстанѣ же силнаго вара нѣтъ силно варъ в
гѹрмызѣ да в катобагрѧимъ гдѣ сѧ жем꙽чюгъ родить да в жидѣ да в꙽ бакѣ да в
мисюрѣ да въ ѡстани да в ларѣ а в хоросаньскои земли варно да не таково а в
чеготани велми варно а в꙽ ширѧзѣ да въ езди в кашини варно да вѣтръ бывает а в
гилѧни дѹшьно велми да парищо лихо да в шамахѣи паръ лихъ да в вавилони варно да
хѹмитѣ да в шамѣ варно а в лѧпѣ не такъ варно а в севастѣи гѹбѣ да в гѹрзыньскои
земли добро ѡбилно всѣм да торьскаа землѧ ѡбилна вельми да в волоскои земли
ѡбилно и дешево все съѣстное да подольскаа землѧ ѡбилна всѣм а ѹрѹс ерь таньгры
сакласынъ ѡл꙽ло сакла хѹдо сакла бѹдоньѧ да мѹнѹкыбит ерь ектѹръ нечикъ ѹрсꙋ ери
бегълѧри акаи тѹсил ѹрѹс ерь абадан больсынъ расте кам даретъ ѡл꙽ло хѹдо б҃ъ б҃ъ
данъгры г҃и бж҃е мои на тѧ ѹповахъ спс҃и мѧ г҃и пѹти знаю иже камо поидѹ изъ
гѹндѹстана на гѹрмызъ поити а ѿ гѹр꙽мыза на хоросанъ пѹти нѣтъ ни на чеготаи
пѹти нѣтъ ни на катобагрѧим пѹти нѣтѹ ни на ездъ пѹти нѣтѹ то вездѣ бѹлгакъ
сталъ кн҃ѧзеи вездѣ выбыли ꙗншѹ мѹрзꙋ ѹбилъ ѹзꙋѡсанъ бекъ а солт амѹсаитѧ
ѡкормили а ѹзѹ. асанъ бекъ на ширѧзи сѣлъ и землѧ сѧ не ѡбрѣнила а едигерь
махмет а тъ к немѹ не ѣдѣтъ блюдет сѧ иного пѹти нѣтъ никѹды а на мꙗкъкꙋ поити
ино стати в вѣрѹ бесерменьскѹю заньже хрстїане не ходѧт на мѧкъкѹ вѣры дѣлѧ что
ставѧть в вѣрѹ а жити в гѹндѹстанѣ ино всѧ собина исхарчити заньже ѹ них все
дорого ѡдинъ есми члв҃къ и ꙗз по полѹ третїѧ алтына на дн҃ь харчю идеть а вина
есми не пївалъ ни сынды меликтѹчаръ два города взѧл индѣискыѧ что розбивали по
морю индѣискомѹ а кн҃ѧзеи поимал з҃ да казнѹ их взѧл юкъ ꙗхонтовъ да юкъ ѡл꙽мазꙋ
да кирпѹковъ да р҃ юков товарѹ дорогово а иного товарꙋ бесчислено рать взала а
стоалъ подъ городомъ два годꙋ а рати с нимъ два ста тысѧч да слонов р҃ да т҃
вербдюдов меликтѹчаръ пришелъ съ ратию своею к бедерю на кѹрбантъ багрѧм а по
рѹсскомѹ на петровъ дн҃ь и сѹлтанъ послалъ і҃ възыревъ стрѣти его за десѧт
кововъ а в ковѣ по і҃ вер꙽стъ а со всѧкым возырем по і҃ тысѧч рати своеи да по
і҃ слоновъ в доспѣсехъ а ѹ миктѹчара на всѧкъ дн҃ь садит сѧ за сѹфрею по е҃ сотъ
члк҃ъ а с нимъ садит сѧ г҃ възыри за его скатерьтью а с возыремъ по пѧти десѧт
члк҃ъ а его р҃ члк҃ъ боꙗриновъ вшеретных ѹ меликтѹчара на конюшне конеи в҃
тысѧщи да тысѧча ѡсѣдланых и дн҃ь и ночь стоꙗтъ готовых да р҃ слоновъ на конюшне
да на всѧкѹю ночь дворъ его стерегѹть р҃ члк҃ъ в доспѣсех да к҃ трѹбниковъ да і҃
нагаръ да по і҃ бѹбновъ великых по два чл҃ка биють мызамлылкъ да мекханъ да
фаратханъ а тѣе взѧли г҃ городы великыи а с ними рати своеи р҃ тысѧч да н҃
слоновъ да камени всѧког дорогого много множьство а все то камение да ꙗхонты да
ѡлъмазъ покꙋпили на камени ктѹчара заповѣдал дѣлѧремъ что гостемъ не продати а
тѣе пришли ѿ оспожина дн҃и к бедерю градѹ сѹлтанъ выеж꙽жаеть на потѣхѹ в
четвергъ да во вторник да три с ним возыры выещають а брат выеж꙽жаеть сѹлтанов в
подкъ с матерью да с꙽ сестрою а жонъкъ в҃ тысѧчи выеж꙽жаеть на конех да кроватех
на золотыхъ да конеи пред нею простых сто въ снастех золотых да пѣших с нею
много велми да два возырѧ да і҃ възыренеи да н҃ слоновъ в попонах сѹкнѧных да по
д҃ члк҃ы на слонѣ сѣдѧт нагых ѡдно платище на гѹзне да жонкы пѣшие нагы а тѣе
водѹ за ними носѧть пити да подмывати сѧ а ѡдинъ ꙋ ѡдного воды не пиеть
меликтѹчаръ выехал воевати индѣꙗнъ с рати своею изъ града бедерѧ на памѧть шиха
иладина а по рѹсскомѹ на покровъ свтыѧ бц҃а а рати с нимъ вышло н҃ тысѧч а
сѹлтан послал рати своеи н҃ тысѧч да г҃ с ним возыри пошли а с ними л҃ тысѧч да
р҃ слоновъ с ними пошло з городкы да в доспѣсехъ а на всѧкомъ слонѣ по д҃ члк҃ы
с пищал꙽ми меликтѹчарь пошел воевати чюнердара великое кнѧжение индѣиское а ѹ
бинедарьскаг кнѧзѧ т҃ слоновъ да сто тысѧч рати своеи а конеи н҃ тьсѧч ѹ нег
сѹлтанъ выехал из города бедерѧ въ и.҃и мсць по велице дн҃и да с ним възыревъ
выехало к҃ да ѕ҃ възыревъ к҃ възыревъ бесерменьскыхъ а ѕ҃ възыревъ индѣискых а с
сѹлтаномъ двора его выехало р҃ тысѧч рати своеи коных людеи а с҃ тысѧч пѣших да
т҃ слоновъ с городкы да в доспѣсехъ да р҃ лютых звѣреи ѡ двою чепѣх а с братом с
сѹлтлановым вышло двора его р тысѧч конных да р҃ тысѧч пѣших людѣи да р҃ слоновъ
нарѧжаных в доспѣсехъ а за малханом вышло двора его к҃ тысѧч коных людеи а пѣших
шедесѧть тысѧч да к҃ слоновъ нарѧжаных а зъ бедерьханомъ вышло л҃ тысѧчь конныхъ
людеи да з братом д пѣших р҃ тысѧч да слоновъ к е҃ нарѧжаных с горот꙽кы а с꙽
сѹлтаном вышло двора его і҃ тысѧч кованных а пѣших дватцат тысѧщ да слоновъ і҃ с
городкы а з возырханомъ вышло іе҃ тысѧч кованных людеи да пѣших л҃ тысѧч да
слоновъ іе҃ нарѧженых а с кѹтарханом вышло двора его еі҃ тысѧч кованых людеи да
пѣших м҃ тысѧч да і҃ слоновъ а со всѧкым възыремъ по і҃ тысѧч а с ыным по еі҃
тысѧч коных а пѣших к҃ тысѧч а с ыиндѣискым авдономомъ вышло рати своеи м҃ тысѧч
кованых людеи а пѣших людеи р҃ тысѧч да м҃ слоновъ нарѧжаныхъ в доспѣсехъ да по
д҃ члк҃ы на слонѣ с пищальми а с сꙋлътаномъ вышло возыревъ к ѕ҃ а со всѧкым
возырем по і҃ тысѧчь а с ынымъ възырем еі҃ тысѧч конных людеи а пѣших л҃ тысѧч а
индѣискыѧ д҃ возыри великых а с ними рати своеи по м҃ тысѧч конных людеи а пѣших
р҃ тысѧч и сѹлтанъ ѡполѣл сѧ на индѣꙗнъ што мало вышло с ним и ѡнъ еще прибавилъ
мало вышло с нимъ к҃ тысѧч пѣших людеи двѣ тысѧч конных людеи да к҃ слоновъ
такова сила сѹлтана индѣискаг бесерменьскаго маметь дени іаріа а растъ дени хѹдо
доносит а правꙋю вѣрѹ б҃ъ вѣдаеть а праваа вѣра бг҃а единаго знати имѧ ег
призывати на всѧкомъ мѣстѣ чистѣ чистꙋ въ пѧтыи же великыи дн҃ь възмыслилъ сѧ на
рѹс изыдохъ же из бедерѧ града за мсць до ꙋлѹбаграма бесерменьского маметь дени
росолѧл а велика дн҃и хрстьаньскаго не вѣдаю хсва въскресенїѧ а говѣино же ихъ
говѣхъ с бесермены и розговѣв сѧ с ними великыи дн҃ь взѧх в келберхꙋ ѿ бедерѧ к҃
кововъ сѹлтанъ же пришелъ до меликътꙋчарꙋ с ратию своею еі҃ дн҃ь по ꙋлѹбагрѧмѣ а
все кельбергѹ и воина сѧ имъ не ꙋдала ѡдинъ городъ взѧл индѣискои а людеи много
изгыбло и казны мног истерѧли а индѣискои же сѹлтан кадамъ велми силенъ и рати ѹ
нег много а сидить в горѣ в биченѣгирѣ а град же его велми великъ ѡколо его г҃
рогы да сквозѣ его рѣка течеть а со ѡднѹ сторонѹ его женьгѣль злыи и з дрѹгѹю
сторонѹ пришел дол чюдна мѣста велми и ѹгодна на все на ѡднѹ же сторонѹ приити
нѣкѹды сквозѣ град дорога а града взѧти нѣкѹды пришла гора велика да деберь зла
тикень под городом же стоꙗла рать мсць и люди померли съ безводїѧ да головъ
много велми изгыбло с голодѹ да с безводоци а на водѹ смотрить а взѧть нѣкѹды
град же взѧлъ индѣискы меликъчан ходѧ а взѧл его силою дн҃ь и ночь билъ сѧ съ
городом к҃ дн҃и рать ни пила ни ѧла под городом стоꙗла с пѹшами а рати его
изгыбло е҃ тысѧч людꙋ добраго и город взѧл и ны высѣкли к҃ тысѧч погловїѧ
мѹжескаго и женьскаго а к҃ тысѧч полонѹ взѧл и великаго и малаго а продавали
полонѹ головꙋ по і҃ тенекъ а инѹю по е҃ тенекъ а робѧта по в҃ тенькы а казны же
не было ничево а болшаг град не взѧл а ѿ кельбергѹ поидох до кѹрѹли а в кѹрѹли
же родит сѧ ахик и тѹ его дѣлають и на вес свѣтъ ѿкѹдыва ег розвозѧт а в кѹрыли
же алмазъниковъ триста сѹлѧх микѹнѣтъ и тѹх бых е҃ мц҃ь а ѿтѹды ж поидохъ калики
и тѹ же бозаръ велми великъ а ѿтѹды поидохъ конакельберга а ѿ канаберга поидохъ
ших аладинѹ а ѿ ших аладина поидох ка аминдрїеа ѿ камендрѣѧ к нарѧсѹ а ѿ
кынарѧсѹ к сѹри а ѿ сѹри поидох к дабили пристанище великаго морѧ индѣискаго
дабыл же ес град велми великъ а х томѹ жь дабили съежщает сѧ всѧ поморьѧ
индѣискаа ї ефиѡпьскаа и тѹ аканныи и ꙗз рабище афанасїе бг҃а вышнѧго творца
нб҃ѹ и земли възмыслих꙽ сѧ по вѣрѣ по хрстїаньскои и по крещение хсвѣ и по
говѣинѣх сстых ѡц҃ь ѹстроеных и по заповедех апсльскых и ѹстремих сѧ ѹмъ поити
на рѹс внидох же в тавѹ и съговорих ѡ налонѣ корабленемъ а ѿ своеѧ головы в҃
золотых до гѹрмыза града дати и внидох же в корабль из дабылѧ града до велика
дн҃и за г҃ мсци бесерьменьскаго говѣина идох же в тавѣ по морю мсць и не видах
ничево на дрѹгыи ж мсць ѹвидѣхъ горы ефимьскыѧ и тѹ людие вси въскличаша ѡл꙽ло
бервогыдирь ѡл꙽ло конъкаръ бизимъ баши мѹдна насипъ бол꙽мышьти а по рѹскы ꙗзыком
молвѧт бж҃е гсдрю б҃е бж҃е вышнїи цр҃ю нбсныи и здѣ ла нам сѹдил еси погыбнѹти и
в тои же земли ефиѡпьскои бых і҃ д҃ни бж҃ию блгдтию зло сѧ не ѹчинило много
раздаша брынцѹ да перцꙋ да хлѣбы ефиѡпомъ и ны сѹдна не пограбили а ѿтѹдова же а
ѿтѹдова же поидох ві҃ дн҃и до мошьката и в мошкате же шестыи великыи дн҃ь взѧх и
поидох до гѹрмыза ѳ҃ д҃ни и в гѹрмызѣ бых к҃ дн҃и и зъ гѹрмыза поидох к лари и
бых г҃ дн҃и из мари поидох к ширѧзи ві҃ дн҃и а в ширѧзи бых з҃ дн҃и а изъ ширѧза
поидох а к верхѹ еі҃ а в вергѹ бых і҃ дн҃и а из вергѹ поидох къ езъди ѳ҃ д҃н҃и а
въ езди быхъ и҃ дн҃и а изъ езди поидох къ спагани е҃ дн҃и а в спагани ѕ҃ дн҃и а
и спагани поидох кашани а в кашани бых е҃ дн҃и а ис кошани поидох к꙽ кꙋмꙋ а ис
кꙋма поидох в савꙋ а ис꙽ савы поидох въ сѹлтанию а и сѹлтанїи поидох до терьвиза
а ис тервиза поидохъ в радѹ асан бѣ въ рде же бых і҃ дн҃и ано пѹти нѣтѹ никꙋды а
на тѹрьскавъ послал рати своеи м҃ тысѧч и ны севасть взѧли а тоханъ взѧли да и
пожьгли амасию взѧли и много пограбили сел да пошли на караманъ воюючи и ꙗз из
орды пошел къ арцицинѹ а из ръцана пошел есми въ трепизонъ и въ трепизон же
приидох на покровъ свтыѧ бц҃а и прснодв҃ыѧ мр҃їѧ и бых же въ трипизони е҃ дн҃и и
на карабль приидох и сговорихъ ѡ налонѣ дати золото и ѿ своеа головы до кафы а
золото есми взѧл на харнъ а дати в кафѣ а въ трепизони же ми шꙋбашь да паша
много зла ми ꙋчиниша хламъ мои всь к собѣ в꙽знесли в город на горꙋ да ѡбыскали
все а ѡбыскывають грамотъ что есми пришел из орды асанъ бега бж҃иею млстью
приидохъ до третьаго морѧ до чермнаго а парьсьискым ꙗзыкомъ дориꙗ стимъбольскаа
идох же по морю вѣтромъ пѧт дн҃и и доидох до вонады и тѹ нас стрѣтилъ великыи
вѣтръ полѹнощь и възврати нас къ трипизонѹ и стоꙗли есмѧ въ планѣ еі҃ дн҃и вѣтрѹ
великѹ и злѹ бывшѹ ис платаны есмѧ пошли на море двожды и вѣтръ нас стрѣчаеть
злы не дасть намъ по морю ходити ѡл꙽ло акъ ѡл꙽ло хѹдо перводегерь развѣе бо того
иного б҃а не знаем и море же преидохъ да занесе нас сы къ балыкаее а ѿтѹдова
тъкъръзофꙋ и тѹ стоалї есмѧ е҃ дн҃и бж҃ию млстью придох в кафѣ за ѳ҃ дн҃и до
филипова заговеина ѡл꙽ло перводигырь млстию же бж҃иею преидох же три морѧ дигырь
хꙋдо доно ѡл꙽ло перводигирь доно аминь смилна рахмамъ рагым ѡл꙽ло акберь акши
хѹдо илел꙽ло акши ходо їса рꙋхол꙽ло аалїксолом ѡл꙽ло акберь а илѧгѧїлѧ їл꙽лел꙽ло
ѡл꙽ло перводїгерь ахамдꙋ лїл꙽ло шꙋкꙋръ хѹдо афатаде бисмилна ги рахмам ррагым
хꙋво мꙋгѹ лези лѧїлѧга ильлѧ гꙋѧ алимꙋл гѧиби ба шагадити хѹа рахманꙋ рагымꙋ
хѹво могꙋ лѧзи лѧ илѧга иль лѧхꙋѧ альмеликꙋ алакꙋдосꙋ асаломѹ альмѹминѹ
альмѹгаминꙋ альазизꙋ альчебарꙋ альмѹтаканъ бирѹ альхаликѹ альбарїюꙋ альмꙋсавирю
алькаѳарꙋ алькахарꙋ альвахадꙋ альрѧзакꙋ альфатагѹ альал҃їмѹ алькаб҃їзꙋ альбасꙋтꙋ
альхафизꙋ алър꙽раф҃їю альмав҃їфꙋ альмꙋзилю альсем҃їю альвасирю альакамѹ
альадьюлю альлѧтꙋфꙋ Всест҃ая троце бж҃е ꙇ содѣтелю всего мира поспѣши ꙇ направи
сердце мое начати с разумом ꙇ кончати дѣлы блг҃ими ꙇхже н҃нѣ хощу гл҃ати аз
недостоиныи разумѣя же свое невѣжество припадая молю ти ся ꙇ еже ѿ тебя помощи
прося г҃и управи умъ мои ꙇ утверди сердце мое не ѡ гл҃голанїи устен стужати си
но приготовити ся на творение добрых дѣлъ яже гл҃ю да добрыми дѣлы просв҃щнъ на
судищи десныя ти страны причастник буду со всѣми ꙇзбранными твоими ꙇ н҃нѣ влдко
бл҃гослови до воздохнувъ ѿ сердца ꙇ языком возг҃лю диѡнисия ареѡпагита ѡ
бжственных ꙇменех что есть тебѣ бг҃у прсносущные ꙇмена ꙇстинные еже есть
близостные ꙇ что виновные сирѣчь похвалные сия сут сущие сыи свѣтъ ꙇстинна
животъ толко своиственных четыре а виновных много сия сут гсдь вседержител не
непостижим неприступен трисиянен триіпостасен цр҃ь славы непостоянен ѡгнь духъ
бг҃ъ ꙇ прочая по сему разумѣваи тогож диѡнисия ѡ истиннѣ себе бо ѿвержение
ꙇстинны ꙇспадение ꙇстинна бо сущее есть аще бо ꙇстинна сущее есть ꙇстинны
ꙇспадение сущаго ѿвержение есть ѿ сущаго же бг҃ъ ꙇ спасти не можеть ꙇ еже не
быти нѣсть мы же речем потеряли новолюбцы существо бжие ꙇспадениемъ ѿ истиннаг
гд҃а ст҃аг ꙇ животворящаг дх҃а по диѡнисию коли ужъ ꙇстинны ꙇспали тутъ ꙇ сущаго
ѿвергли с бг҃ь же ѿ существа своего ꙇспасти не может ꙇ еже не быти нѣсть того в
нем присносущен ꙇстинныи бг҃ъ наш лучше бы имь в символѣ вѣры не гл҃ати гд҃а
виновнаго ꙇмени а нежели ꙇстиннаго ѿсѣкати в нем же существо бж҃ие содержит ся
мы ж правовѣрнїи ѡбоя имена ꙇсповѣдуем ꙇ в духа ст҃аго гсд҃а ꙇстиннаго ꙇ
животворящаго свѣта нашего вѣруем со ѿцем ꙇ с cн҃омъ поклоняемаго за него же
стражемь ꙇ умираемъ помощию его влдчнею тѣшит насъ тои ж диѡнисїи ареѡпагит в
кн҃гѣ ево писано сеи убо есть во истинну ꙇстинныи хрстиянин зане истинною
разумѣвь х҃а ꙇ тѣм бг҃оразумие стяжавъ ꙇсступив убо себе не сыи в мирском их
нравѣ ꙇ прелести себя же вѣсть трезвяще ся и ꙇзменена всякаго прелестнаго
невѣрия не токмо даже до смерти бѣдъствующе истинны ради но и невѣдением
скончевающе ся всегда разумом же живуще ꙇ хртияне сут свидѣтелствуемы сеи
диѡнисиꙇ научен вѣре хв҃ѣ ѿ павла апстола живыи во афинѣхъ прежде даже не прїити
в вѣру хв҃у хитрость їмыи ꙇ считати бѣги нбсныя егда ж вѣрова хв҃и вся сия
вмѣних быти яко уметы к тимофею пишет в кн҃ге своеи сице гл҃я дитя али не
разумѣеш яко вся сия внѣшняя бляд ничто ж сут но токмо прелесть ꙇ тля ꙇ пагуба
аз проидох дѣлом ꙇ ничто ж ѡбрѣтох токмо тщету чтыи да разумѣетъ їщитати бѣги
нбсныя любят погибающїи понеже любви ꙇстинныя не прияша воеже спасти ся имъ ꙇ
сего ради послетъ имъ бг҃ъ дѣиство льсти во еже вѣровати им лжи да суд прїимут
не вѣровавшїи ꙇстиннѣ но блговолиша ѡ неправдѣ чти ѡ сем апстоль с о͠ е сеи
диѡнисїи еще не прїидох в вѣру хв҃у со учн҃икомъ своим во время распятия гсдня
бывъ в солнечнем граде ꙇ видѣ солнце во тму преложи ся ꙇ луна в кров звѣзды в
полудне на н҃бси явили ся чернымъ видом ѡн же ко учн҃ику гл҃а ꙇли кончина вѣку
прїйде ꙇли бг҃ъ слово плотию стражет понеже не по ѡбычаю твар видѣ ꙇзменену ꙇ
сего ради бысть в нѣдоумѣнїи тои ж диѡнисїи пишет ѡ солнечнем знаменїи когда
затмит ся естъ на н҃бси пят звѣздъ заблудных еже ꙇменуют ся луны сїи луны бг҃ъ
положил не въ предѣлех яко же ꙇ прочїи звѣзды но ѡбтекаютъ по всему н҃бу
знамение творя ꙇли во гнѣвъ ꙇли в млсть егда заблудница еже есть луна подтечетъ
ѿ запада подъ солице ꙇ закроеть свѣтъ солнечныи ꙇ то затмение солнцу за гнѣвъ
бж҃їи к людям бываетъ егда ж бывает ѿ востока луна подътекает ꙇ то по ѡбычаю
шествие творяще закрывает солнце а в нашеи росїи бысть затмение солнцу въ р ѯ͠ в
году пред мором плыл волъгою рекою архепскпъ симеѡнъ сибирскои ꙇ в полудн҃е тма
бысть перед петровым дн҃ем недли за двѣ часа с три плачючи у берега стояли
солнце померче ѿ запада луна подътекала являя бг҃ъ гнѣвъ свои к людям в то время
никонъ ѿступник вѣру казилъ ꙇ законы цр҃ковныя ꙇ сего ради бг҃ъ ꙇзлиял фиял
гнѣва ярости своея на русскую землю зѣло моръ великъ былъ нѣколи еще забыт вси
помним паки потом минувъ годов с четырнатцеть вдругорядъ затмѣние солнцу было въ
петров постъ в пятокъ въ часъ шестыи тма бысть солнце померче луна ѿ запада же
подтекала гнѣвъ бжїй являя протопопа аввакума бѣднова горемыку в то время с
прочими в соборной црк҃ви власти ѿстригли ꙇ на угрѣше в темницу проклинавъ
бросили вѣрный да разумѣет что дѣлает ся в змли нашеи за нестроение цр҃ковное ꙇ
разорение веры ꙇ закона говорить ѡ том престанем в дн҃ь вѣка познано будет всѣми
потерпим до тѣхъ мѣстъ тои ж диѡнисїи пишет ѡ знаменїи солнца како бысть прї
исусѣ наввинѣ во израили егда ꙇсусъ сѣкїи ꙇноплеменники ꙇ бысть солнце противо
гаваѡна еже есть на полднях ста ꙇсусъ крстоѡбразно сирѣчь разпростре руце свои ꙇ
ста солнечное течение дондеже враги погуби возвратило ся солнце к востоку сирѣчь
назад ѿтбѣжало ꙇ паки потече ꙇ бысть во дни томъ ꙇ въ нощи тритцеть четыре часа
понеже в десятыи часъ назад ѿбѣжало так в сутках десет часов прибыло ꙇ при
езекїи цр҃ѣ бысть знаменіе ѿтече солнце назад во вторыи на десят часъ дн҃я ꙇ
бысть во дн҃и ꙇ в нощи тридесят шесть часов чти кн҃гу диѡнисиеву там пространно
уразумѣеш ѡн же диѡнисїи пишет ѡ нбсныхъ силахъ возвѣщая како хвалу приносятъ
бг҃у раздѣляя ся девет чиновъ на три троцы прстли херувими ꙇ серафими ѡсщ҃ение ѿ
бг҃а приемля сице восклицают блг҃ословена слава ѿ мѣста гсдня ꙇ чрез ихъ
преходит ѡсщ҃ние на вторую троцу еже есть гсподьства начала власти сия троца
славословя бг҃а восклицаютъ аллилуия аллилуия аллилуия по алъфавиту аль ѡц҃у ꙇль
сн҃у уия дх҃у ст҃ому григорїй низскїи толкует аллилуия хвала бг҃у а василїи
великїй пишет аллилуия ан҃гльская рѣчь чл҃вѣски рещи слава тѣбѣ бж҃е до василия
пояху во цр҃кви анг҃льския рѣчи аллилуия аллилуия аллилуия егда же бысть василїи
ꙇ повелѣ пѣти двѣ анг҃льския рѣчи а третюю чл҃вѣскую сице аллилуия аллилуия
слава тебѣ бж҃е у сты҃х согласно у диѡнисия ꙇ у василия трижды воспѣвающе со
ан҃глы славим бг҃а а не четыржи по римскои бляди мерско бг҃у четверичное
воспѣвание сицевое аллилуия аллилуия аллилуия слава тебѣ бж҃е да будет проклят
сице поюще с никоном ꙇ с костелом римским паки на первое возвратим ся третьяя
троца силы архан҃гли ан҃гли чрез среднюю троцу ѡcщ҃ние приемля поютъ ст҃ъ ст҃ъ
ст҃ъ гсдь саваѡфъ ꙇсполнь н҃бо ꙇ земля славы его зри тричислено ꙇ се воспѣвание
пространно прчстая бц҃а протолковала ѡ аллилуиї явила с василию учн҃ику ефросина
псковскаго велика во аллилуїи хвала бг҃у а ѿ зломуръствующих досада велика по
римски троцу ст҃ую в четверицу гл҃ютъ дх҃у ꙇ ѿ сн҃а ꙇсхождение являютъ зло ꙇ
проклято се мудрование бг҃ом ꙇ ст҃ыми правовѣрных ꙇзбави бж҃е сего начинания
злаго ѡ хѣ ꙇсѣ гсд҃ѣ нашем ему же слава нн҃ѣ ꙇ прсно ꙇ во вѣки вѣком аминь
аѳонасїи великїи рече иже хощетъ спасти ся прежде всѣхъ подобаетъ ему держати
кафолическая вѣра ея же аще кто целы ꙇ непорочны не соблюдает кромѣ всякаго
недоумѣния во вѣки погибнетъ вѣра же кафолическая сия есть да единаго бг҃а в
троцѣ ꙇ троцу во единице почитаем ниже сливающе составы ниже существо раздѣляюще
ꙇнъ бо есть составъ ѿч҃ь ꙇнъ сновен ꙇнъ ст҃аго дх҃а но ѿчее ꙇ сн҃овнее ꙇ ст҃аго
дх҃а едино бжство равна слава соприсносущно величество яковъ ѿц҃ъ таковъ сн҃ъ
таковъ ꙇ дх҃ъ ст҃ыи вѣченъ ѿц҃ъ вѣченъ сн҃ъ вѣченъ ꙇ дх҃ъ ст҃ыи не созданъ ѿцъ
не создан сн҃ъ не создан ꙇ дхъ стыи бг҃ъ ѿц҃ъ бг҃ъ сн҃ъ бг҃ъ ꙇ дх҃ъ ст҃ыи҃ не
три бози но един бг҃ъ не три не созданнїи но един не созданныи равнѣ вседержител
ѿц҃ъ вседержитель сн҃ъ вседержител ꙇ дх҃ъ ст҃ый подобне непостижимъ ѿц҃ъ
непостижим сн҃ъ непостижим ꙇ дх҃ъ ст҃ый не три вседержители но единъ вседержител
един непостижимый ꙇ в сеи ст҃ѣй троце ничтоже первое ꙇли послѣднее ничтож более
ꙇли мнѣе но целы три составы ꙇ сопрсносущны сут себѣ ꙇ равны ѡсобно бо есть ѿц҃у
нерождение сн҃у же рождение а дх҃у ст҃ому ꙇсхождение ѡбще же им бжство ꙇ црство
нужно бо есть побесѣдовати ꙇ ѡ вочл҃вѣченїи бг҃а слова к вашему спасению за
блг҃ость щедрот излия себе ѿ ѿч҃еских нѣдръ сн҃ъ слово бж҃ие҃ в дв҃у чисту
бг҃оѿроковицу егда время наставало ꙇ воплотив ся ѿ дх҃а ст҃а ꙇ м҃рїи дв҃ы
вочл҃вѣчив ся насъ ради пострадал ꙇ воскресе в третїи дн҃ь ꙇ на нб҃о вознесе ся
ꙇ сѣде ѡ десную величествия на высоких ꙇ хощетъ паки прїити судити ꙇ воздати
комуждо по дѣломъ его его же цр҃ствию нѣсть конца и сие смотрение въ бз҃ѣ бысть
прежде даже не создати ся адаму прежде даже не вообразити ся рече ѿц҃ъ сн҃ови
сотворим чл҃овѣка по ѡбразу нашему ꙇ по подобию ꙇ ѿвѣща другїи сотворим ѿч҃е ꙇ
преступит бо ꙇ паки рече ѡ единородныи мои ѡ свѣте мои ѡ с҃нѣ ꙇ слове ѡ сияние
славы моея аще промышляеши созданием своим подобает ти ѡблещи ся в тлимаго
чл҃овѣка подобает ти по земли ходити апстлы восприяти пострадати ꙇ вся совершити
ꙇ ѿвѣща другїи буди ѿче воля твоя по сем созда ся адам ꙇ прочая аще хощеши
пространно разумѣти чти маргарит слово ѡ вочл҃вѣченїи тамо ѡбрящеши аз кратко
помянул смотрение показуя сице всяк вѣруяи в онь не постыдит ся а не вѣруяи
ѡсужден будет ꙇ во вѣки погибнетъ по вышереченному аѳонасию сице аз протопоп
аввакумъ вѣрую сице ꙇсповѣдаю с симъ живу и умираю рождение же мое в
нижегороцкихъ предѣлех за кудмою рекою в селѣ григоровѣ ѿцъ ми бысть сщнникъ
петръ мати мария инока марѳа ѿц҃ъ мои прилежаше пития хмелнова мати же моя
постница ꙇ мл҃твеница бысть всегда учаше мя страху бж҃ию аз же нѣкогда видѣвъ у
сосѣда скотину умершу ꙇ в тои нощи воставше предъ ѡбразом плакав ся доволно ѡ
дш҃е своеи поминая смерть яко и мнѣ умереть ꙇ с тѣхъ мѣстъ ѡбыкох по вся нощи
молити ся потом мати моя ѡвдовѣла а я ѡсиротѣлъ молод ꙇ ѿ своих соплеменник во
изгнанїи быхом изволила мати меня женит аз же прсвтѣи бц҃е молих ся да даст ми
жену помощницу ко спасению ꙇ в том же селѣ дв҃ца сиротина же безпрестанно во
цр҃ков ходила ꙇмя еи анастасия ѿц҃ъ ея был кузнецъ ꙇменем марко богатъ гораздо а
егда умре послѣ ево вся ꙇстощило ся ѡна же в скудости живяше ꙇ моляше с бг҃у да
же сочетает ся за меня совокуплением брачным ꙇ бысть по воли бж҃їи тако посем
мати моя ѿиде к бг҃у в подвизе велице аз же ѿ изгнания преселих ся во ино мѣсто
рукоположен во дияконы дватцети лѣт з годом ꙇ по дву лѣтех в попы поставлен
живыи въ попѣхъ ѡсмъ лѣтъ ꙇ потом совершенъ в протопопы православными епскпы
тому дватцет лѣтъ минуло ꙇ всего тритцет лѣтъ какъ свщ҃нъство ꙇмѣю а ѿ рода на
шестои десяток идетъ егда аз в попѣхъ был тогда ꙇмѣлъ у себя детеи дхв҃ных много
по се время сотъ с пят ꙇли с шесть будет не почивая аз грѣшныи прилѣжа во
цр҃квах ꙇ в домѣхъ ꙇ на распутияхъ по градом ꙇ селам еще же ꙇ во црствующемъ
градѣ и во странѣ сибирской проповѣдуя ꙇ уча слову бжию годовъ будет тому с пол
третьятцет а егда еще былъ в попѣхъ прїиде ко мнѣ ꙇсповѣдати ся дв҃ца многими
грѣхми ѡбременена блудному дѣлу ꙇ малакїи всякои повинна нача мнѣ плакавше ся по
дробну возвѣщати во цр҃кви пред евглиемъ стоя аз же треѡкаянныи врачь слышавше ѿ
нея сам разболѣв ся внутрь жгом ѡгнемъ блудным и горко мнѣ бысть в тои час
зажегъ три свѣщи ꙇ прилѣпилъ к налою ꙇ возложилъ правую руку на пламя ꙇ держалъ
дондеже во мнѣ угасло злое разжежение и ѿпустя дв҃цу сложа с себя ризы помоля с
пошелъ в дом свой ѕѣло скорбенъ время ж яко полнощи ꙇ пришед в свою избу плакав
ся предъ ѡбразом гсдним яко ꙇ ѡчи ѡпухли ꙇ моля ся прилѣжно да же отлучит мя
бг҃ъ ѿ детей дхв҃ных понеже бремя тяшко не могу носити ꙇ падох на землю на лицы
своем рыдаше горце ꙇ забых ся лежа не вѣмъ какъ плачю а ѡ҃чи сердечнїи при реке
волге вижу пловут строино два корабля златы ꙇ весла на них златы и шесты златы
по единому кормщику на нихъ сидѣльцов ꙇ я спросилъ чье корабли ꙇ ѡнѣ ѿвѣщали
лукин и лаврентиевъ сїи быша ми духовныя дѣти меня ꙇ дом мои наставили на пут
спасения ꙇ скончали с бг҃оугодне а се потом вижу третеи корабль не златом
украшен но разными красотами ꙇспещренъ красно ꙇ бѣло ꙇ сине ꙇ черно ꙇ пепелесо
его же умъ чл҃вѣчь не вмѣстит красоты его ꙇ доброты юноша свѣтелъ на кормѣ сидя
правитъ бѣжит ко мнѣ из за волги яко пожрати мя хощет ꙇ я вскричалъ чеи корабль
ꙇ сидяи на нем ѿвѣщал твои корабль на плаваи на нем коли докучаеш ꙇ з женою ꙇ з
детми ꙇ я вострепетахъ ꙇ сѣдше разсуждаю что се видимое ꙇ что будетъ плавание а
се по мале времени по писанному ѡбьяша мя болѣзни смертныя бѣды адовы о҃быдоша
мя скорбь ꙇ болѣзнь ѡбрѣтох у вдовы началник ѿнял дочер ꙇ аз молих его да же
сиротину возвратит к матери ꙇ онъ презрѣвъ моление наше воздвиг на меня бурю ꙇ у
церкви пришед сонмом до смерти меня задавили ꙇ аз лежал в забыти пол часа ꙇ
болши паки ѡживе бжїим мановением ѡн же устраша ся ѿступил ся мнѣ дв҃цы потом
научилъ ево дьяволъ пришед во ц҃рквь бил ꙇ волочил меня за ноги по землѣ в ризах
а я мл҃тву говорю въ то время таже ꙇнъ началник во ино время на мя разсвирѣпел
прибѣжавъ ко мнѣ в дом бив меня ꙇ у руки яко пес ѡгрыз перъсты ꙇ егда наполнила
с гортань ево крови тогда ꙇспустилъ ꙇз зубовъ своих мою руку ꙇ меня покинувъ
пошел в дом свой аз же побл҃годаря бг҃а завертѣвъ руку платом пошел к вечернѣ ꙇ
на пути ѡн же наскочил на меня паки со двема пистолми ꙇ запалил ꙇс пистоли и
бжїимъ мановением на полке порох пыхнулъ а пистол не стрелила ѡн же бросил ея на
землю ꙇ из другия запалил паки бж҃ия же воля так же учинила пистол ꙇ та не
стрелила аз же прилѣжно ꙇдучи молю с бг҃у ѡсенил ево болною рукою ꙇ поклонил ся
ему ѡнъ меня лаетъ а я ему говорю бл҃годат во устнѣхъ твоихъ ꙇванъ родиѡнович да
будет посем двор у меня ѿтнял а меня выбил всего ѡграбя ꙇ на дорогу хлѣба не дал
в то же время родил ся сн҃ъ мои прокопеи что нн҃ѣ сидит с матерю ꙇ з братом в
землѣ закопан аз же взяв клюку а мать некрещенова младенца пошли з братею ꙇ з
домочадцы амо же бг҃ъ наставит а сами пошедъ запѣли бж҃ественныя пѣсни еѵгльскую
стихѣру болшим роспѣвом на гору уч҃ником ꙇдущим за земное вознесение предста
гд҃ь ꙇ поклониша ся ему всю до конца а пред нами ѡбразы несли пѣвцов в дому
моемъ было много поюще со слезами на н҃бо взираем а провождающиї жители того
мѣста мужи ꙇ жены ꙇ ѿрочата множество народа с рыданиемъ плачюще ꙇ сокрушающе
мое сердце далече нас провожали в поле аз же на ѡбычном мѣсте став ꙇ хвалу бг҃у
воздав поучение прочеть ꙇ блг҃ословя насилу в домы ихъ возвратил а з домашними
впред побрели и на пути прокопья крстили яко каженика филиппъ древле егда же аз
прибрел к москвѣ к дх҃внику цр҃ву протопопу стефану ꙇ к другому протопопу к
неронову ꙇванну ѡни же ѡбо мнѣ цр҃ю ꙇзвѣстиша ꙇ с тѣхъ мѣстъ гд҃рь меня знат
почал ѿц҃ы же з грамотою паки послали меня на старое мѣсто ꙇ я притащил ся ано ꙇ
стѣны разорены моих храминъ ꙇ я паки позавел ся а дьяволъ и паки воздвигъ бурю
прїидоша в село мое плясовые медвѣди з бубънами ꙇ з домрами и я грѣшник по x҃ѣ
ревнуя ꙇзгнал их и хари и бубны изломал на поле един у многих и медвѣдеи двух
великих ѿнял ѡдново ушибъ и паки ѡжилъ а другова ѿпустил в поле аз же не
блг҃ословил видя любодѣиныи ѡбраз ꙇ ѡнъ меня велѣлъ в волгу кинуть и ругавъ
много столкали с судна а я в то время заперши ся молил ся ко влдке гди укроти
ево ꙇ примири ими же вѣси судбами ѡн же побѣжал ѿ двора гоним ст҃ымъ дх҃ом таже
в нощ ту прибѣжали ѿ него и зовутъ меня к нему со слезами батюшко гд҃рь евѳимеи
стеѳанович при кончинѣ ꙇ кричит неудобно бьет себя ꙇ ѡхает а сам говоритъ даите
батка аввакума за него меня бг҃ъ наказует ꙇ я чаял ѡбманываютъ меня ужасе ся
дх҃ъ мои во мнѣ а се помолил бг҃а сице ты гд҃и ꙇзведыи мя ꙇз чрева матере моея и
ѿ небытия в бытие мя устроил аще меня задушатъ причти мя с митрополитом
филиппомъ московским аще ли зарѣжутъ ꙇ ты г҃и причти мя з захариею пророком аще
ли посадятъ в воду ꙇ ты влдко яко ꙇ стефана пермъскаг паки свободиш мя ꙇ моля с
поехал в дом к нему евѳимию егда же привезоша мя на двор выбѣжала жена ево
неѡнила ухватила меня под руку а сама говоритъ поди тко гд҃рь наш батюшко поди
тко свѣтъ наш кормилец ꙇ я сопротив чюдно давеча был блядин сн҃ъ а топерва
батюшко миленкои болшо у х҃а тово ѡстра шелепуга та скоро повинил ся мужъ твои
ввела меня в горницу вскочил с перины евѳимей пал пред ногама моима вопитъ
неизреченно прости гд҃рь согрѣшил пред бг҃омъ ꙇ пред тобою а сам дрожитъ вес ꙇ я
ему сопротиво хощеши ли впред цѣлъ быти ѡн же лежа ѿвѣщал ей чтныи ѿч҃е ꙇ я
реклъ востани бг҃ъ простит тя ѡн же наказанъ гораздо не могъ сам востати и я
поднял и положил ево на постѣлю ꙇ исповѣдал и маслом свщ҃нным помазал ꙇ бысть
здрав такъ х҃с ꙇзволилъ ꙇ з женою быша мнѣ дѣти дх҃вные изрядныя раби хв҃ы такъ
то гд҃ь гордымъ противит ся смиреннымъ же даетъ бл҃годат помале ꙇнїи паки
ꙇзгнаша мя ѿ мѣста того аз же сволок ся к москвѣ ꙇ бж҃иею волею гдр҃ь меня
велѣлъ поставит въ юрьевецъ поволскои в протопопы ꙇ тут пожил немного толко ѡсмъ
нд҃ль дьяволъ научил попов ꙇ мужиков ꙇ бабъ пришли к патриархову приказу гдѣ я
дх҃овныя дѣла дѣлал ꙇ вытаща меня ꙇс приказу собранием чл҃вѣкъ с тысящу ꙇ с
полторы их было среди улицы били батожемъ ꙇ топтали и бабы были с рычагами грѣхъ
ради моих убили замертва ꙇ бросили под избнои угол воевода с пушкарями прибѣжал
ꙇ ухватя меня на лошеди умчалъ в мое дворишко ꙇ пушкареи ѡколо двора поставил
людие же ко двору приступаютъ ꙇ по граду молва велика наипаче ж попы и бабы
которыхъ унималъ ѿ блудни вопятъ убит вора блядина сн҃а да и тѣло собакам в ровъ
кинем аз же ѿдохня по трех днях ночью покиня жену ꙇ дѣти по волге сам третеи
ушел к москвѣ на кострому прибѣжал ано и тутъ протопопа же данїила ꙇзгнали ѡхъ
горе вездѣ ѿ дьявола житя нѣтъ приехал к москвѣ дх҃внику показал ся ꙇ онъ на
меня учинил ся печален на што де црк҃вь соборную покинулъ ѡпят мнѣ другое горе
меня увидял тутъ ѡпят кручина на што де город покинулъ а жена ꙇ дѣти ꙇ домочадцы
члвѣкъ з дватцеть въ юрьевце ѡстали с невѣдомо живы невѣдомо прибиты тутъ паки
горе посем никонъ другъ наш привез из соловковъ филиппа митрополита а прежде его
приезду стефанъ дхв҃ник моля бг҃а ꙇ постя ся седмицу з братею ꙇ я с ними тут же
ѡ патриархе да же дастъ бг҃ъ пастыря ко спасению дш҃ъ нашихъ и с митрополитом
корнилиемъ казанским написав челобитную за руками подали цр҃ю и ц҃рцѣ ѡ дх҃внике
стефане чтоб ему быт в патриархах ѡн же не восхотѣлъ самъ ꙇ указал на никона
митрополита цр҃ь ево ꙇ послушал и пишет к нему послание на встрѣчю пресщ҃енному
никону митрополиту новгороцкому ꙇ великолуцкому ꙇ всеа русїи радовати ся ꙇ
прочая егда же приехал с нами яко лис челом да здорово вѣдает что быт ему в
патриархах ꙇ чтоб ѿкуля помѣшка какова не учинила с много ѡ тѣхъ козняхъ
говорить цр҃ь ево на патриаршество зоветъ а ѡнъ бытто не хочетъ мрачил цр҃я и
людеи а со анною по ночам уклаывають как чему быть и много пружав ся со дьяволом
взошелъ на патриаршество бжїимь попущением укрепя цр҃я своим кознованиемъ ꙇ
клятвою лукавою егда бысть патриархом такъ нас ꙇ в крстовую не стал пускат а се
ꙇ ядъ ѿрыгнулъ в постъ великои прислалъ памят казанъскому протопопу ꙇванну
неронову а мнѣ был ѿц҃ъ дхв҃нои я все у нево ꙇ жил в цр҃квѣ егда куды ѿлучит ся
ꙇно я вѣдаю цр҃квь ꙇ к мѣсту говорили на дворецъ ко сп҃су да я не порадѣлъ ꙇли
бг҃ъ не изволил народу много приходило х казанъскои такъ мнѣ любо поучение чол
безпрестанно лишо ѡ братьях родных дхв҃нику поговорил ꙇ ѡнъ их в верху у цр҃вны
а инова при себѣ жит устроил попом в цр҃квѣ а я самъ ꙇдѣже людие снемлют ся там
слово бж҃ие проповѣдал да при дхв҃никове бл҃гословен ꙇ неронова ꙇванна тѣшил
надъ книгами свою грѣшную дш҃у ѡ х҃ѣ ꙇсѣ годъ ꙇ число по преданию де ст҃ыхъ ѿц҃ъ
и апт҃лъ не подобает метания творити на колѣну но в пояс бы вам класть поклоны
еще же ꙇ трема перъсты бы есте крстили с мы сошедъше ся со ѿц҃ы задумали ся
видим яко зима хощетъ быти сердце ѡзябло ꙇ ноги задрожали неронов мнѣ приказал
цр҃квь а сам скрыл ся в чюдов седмицу един в полатке молил ся ꙇ там ему ѿ ѡбраза
глас бысть во время мл҃твы время приспѣ страдания подобает вам неѡслабно
страдати ѡн же мнѣ плачючи сказал таже епск҃пу коломенскому павлу его же никон
на послѣдок в новогороцкихъ предѣлех ѡгнемъ зжегъ потом данїилу костромъскому
протопопу ꙇ всеи сказал брате мы же з данилом ꙇс кн҃гъ написавъ выписки ѡ
сложенїи перъстъ ꙇ ѡ поклонѣхъ ꙇ подали гд҃рю много писано было ѡнъ же не вѣмъ
гдѣ скрыл их мнит ми ся никону ѿдалъ послѣ тово вскорѣ схватавъ никонъ данїила
ѡстриг при цр҃ѣ за тверскими вороты ꙇ содравъ ѡднарятку ругавъ ѿвел в чюдов в
хлѣбню ꙇ муча много сослал в астрахань возложа на главу там ему венец терновъ в
землянои тюрмѣ ꙇ уморили таже другова темниковскаго протопопа данїила посадил у
сп҃са на новом таже неронова ꙇванна в цр҃квѣ скуфью снял ꙇ посадил в мнс҃трѣ
симанове и послѣ на вологду сослалъ въ сп҃сов каменнои мнстрь потом в колскои
ѡстрогъ посем меня изяли ѿ всенощнаго борис нелединскои со стрелцами чл҃вѣкъ со
мною с шестьдесят взяли их в тюрму ѿвели а меня на патриархове дворѣ на чепъ
посадили ночю егда же розсвѣтало в дн҃ь недѣлныи посадили меня на телѣгу ростеня
руки ꙇ везли ѿ патриархова двора до андронева мнстря ꙇ тутъ на чепи кинули в
темную полатку ушла вся в землю и сидѣлъ три дн҃и ни ел ни пил в тмѣ сидя кланял
ся на чепи не знаю на восток не знаю на запад никто ко мнѣ не приходил токмо
мыши и тараканы ꙇ сверчки кричат и блох доволно таже во исходѣ третихъ суток
захотело ся естъ мнѣ послѣ вечерни ста предо мною не вѣмъ члвѣкъ не вѣмъ ан҃глъ
и по се время не знаю токмо в потемках сотворя млт҃ву ꙇ взявъ меня за плечо с
чепю к лавке привел ꙇ посадил и лошку в руки далъ ꙇ хлѣбца немношко ꙇ штецъ дал
похлѣбат ѕѣло прикусны хороши ꙇ реклъ мнѣ полно довлѣетъ ти ко укреплению ꙇ не
стало ево двери не ѿворяли с а ево не стало чюдно толко чл҃вѣкъ а что ж анг҃лу
ꙇно вездѣ не загорожено наутро архимарит з братьею вывели меня журят мнѣ что
патриарху не покорис ся ꙇ я ѿ писания ево браню сняли болшую чеп ꙇ малую
наложили ѿдали чернъцу под началъ велѣли в цр҃квь волочит у цр҃кви за волосы
дерутъ ꙇ под бока толкаютъ ꙇ за чепь торъгаютъ ꙇ в глаза плюютъ бг҃ъ их простит
в сїи вѣкъ ꙇ в будущїи не их то дѣло но дьяволское тутъ же в цр҃квѣ у них былъ
нашь братъ подначалнои ꙇс хамовниковъ пьянъства ради преданъ бѣсомъ ꙇ гараздо
бѣсил ся томим ѿ бѣсовъ аз же зъжалих ся грѣшнои ѡб немъ в обѣдию стоя на чепи
х҃а свѣта ꙇ прчстую бц҃у помолил чтоб ево ꙇзбавили ѿ бѣсовъ гд҃ь же ево бѣднова
ꙇ простил бѣсовъ ѿгналъ ѡн же целоуменъ сталъ заплакавъ ꙇ ко мнѣ поклонил ся до
земли я ему заказал чтоб про меня не сказал никому людие же не догадали ся ѡ
семъ учали звонит и молебенъ пѣть сидѣлъ я тутъ четыре нд҃ли послѣ меня взяли
логина протопопа муромскаго в соборнои цр҃квѣ при цр҃ѣ ѡстриг ево ѡвчеѡбразныи
волкъ в обѣдню во время переноса егда снялъ у архидьякона со главы дискос и
поставил на пр҃тле тѣло хв҃о а с чашею архимаритъ чюдовъской ѳерапонтъ внѣ
ѡлътаря при дверехъ цр҃ъских стоял увы разсѣчения тѣлу ꙇ крови влдки ха҃ пущи
жидовъскаго дѣиства игрушка сия ѡстригше содрали с логина ѡднарятку и кафтан ѡн
же разжегъ ся ревностию бжственнаго ѡгня никона порицая ꙇ чрез порогъ ѡлътарнои
в глаза ему плевалъ и распоясав ся схватя с себя рубашку в олтар никону в глаза
бросил чюдно растопоря ся рубашка покрыла дискос с тѣлом хв҃ым ꙇ пр҃тлъ а в то
время ꙇ ц҃рца в ц҃рквѣ была на логина ж возложа чеп и потаща ис цр҃кви били
метлами ꙇ шелепами до бг҃оявленскаг мнт҃ря ꙇ тутъ кинули нагова в полатку ꙇ
стрелцов на карауле накрѣпко учинили ему же бг҃ъ в ту нощь дал новую шубу да
шапку ꙇ наутро никону сказали ѡн же разсмѣяв ся говорит знаю су я пустосвятовъ
тѣхъ ꙇ шапку у нево ѿнялъ а шубу ему ѡставил волокъ тутъ стали волочит ца а у
меня работников ѿнялъ инымъ нанят ца не велитъ а дѣти были маленьки таскат нѣ с
кѣмъ ѡдинъ бѣднои протопоп здѣлал нарту и зиму всю за волок бродилъ у людеи ꙇ
собаки в подпряшках а у меня не было ѡдинова лишо двухъ сн҃ов маленки еще были
иванъ ꙇ прокопеи тащили со мною что кобелки за волок нарту волокъ веръстъ со сто
насилу бѣдные ꙇ перебрели а протопопица муку ꙇ младенца за плечами на себѣ
тащила а дочь ѡгрофена брела брела да на нарту и взвалила с ꙇ братья ея со мною
помаленку тащили и смѣх и горе как помянут ся дн҃ие ѡнъ робята тѣ изнемогутъ ꙇ
на снѣгъ повалят ся а матъ по кусочку пряничка имъ дастъ и ѡнѣ сьедши ѡпят лямку
потянутъ ꙇ кое как перебили ся волок да подъ сосною и жит стали что авраамъ у
дуба мамъврїиска не пустил нас ꙇ в засѣку пашковъ сперва дондѣже натѣшил ся и мы
нд҃лю другую меръзли подъ сосною с робяты ѡдны кромѣ людеи на бору и потом в
засѣку пустилъ ꙇ указал мнѣ мѣсто такъ мы с робяты ѡгородили с балаганецъ
зделавъ ѡгонь курили и как до воды домаяли с весною на плотах поплыли на низ по
ингодѣ реке ѿ тоболска четвертое лѣто лѣсъ гнали городовои и хоромнои естъ стало
нѣчева люди стали мерет з голоду и ѿ водяныя бродни река песчаная засыпная плоты
тяжелые приставы немилостивые палки болшие батоги суковатые кнуты ѡстрые пытки
жестокие ѡгонь да встряска люди голодные лишо станут бит ано и умретъ и без
битья насилу чл҃вѣкъ дышитъ с весны по ѡдному мешку солоду дано на десеть
чл҃вѣкъ на все лѣто да петь работаи никуды на промыслъ не ходи и веръбы бѣднои в
кашу ущипат збродит ꙇ за то палъкою по лбу не ходи мужикъ умри на работѣ шесть
сотъ чл҃вѣкъ было всѣхъ так то перестроилъ ѡхъ времени тому не знаю какъ умъ у
него изступил ѡднарятка московская жены моея не згнила по рускому рублевъ в пол
третятцет а по тамошнему ꙇ болши дал нам четырѣ мешка ржи за нея и мы с травою
перебивали с на нерче реке всѣ люди з голоду померил ѡстало с неболшое мѣсто по
степямъ скитая ся и по лѣсу траву и корение копали а мы с ними же а зимою сосну
иное кобылятины бг҃ъ дастъ а иное ѿ волковъ пораженных звереи кости находили и
что у волка ѡстало с то мы глодали а иные ꙇ самыхъ ѡзяблых волков и лисиц ели
два у меня сн҃а в тѣхъ умерли нуждах невелики были да ѡднако дѣтки пускаи ꙇхъ
негдѣ ся дѣнутъ а с прочими скитающе ся наги и боси по горам и по ѡстрому
камению травою ꙇ корением перебивали с ꙇ сам я грѣшнои причастенъ мясам кобылим
и мертвечьим по нужде но помогала нам по х҃ѣ боляроня воеводъская сноха евдокѣя
кириловна да жена его афонасева фекла симеѡновна ѡнѣ нам ѿ смерти х҃а ради ѿраду
давали таино чтоб ѡнъ не свѣдал иногда пришлют кусокъ мясца иногда колобок а
иногда у куровъ корму нагребетъ и тое великие нужды было годовъ с шесть ꙇ болши
а во иные годы бг҃ъ ѿрадил а ѡнъ аѳонасеи навѣтуя мнѣ безпрестанно смерти ꙇщет в
тои же нуждѣ прислал ко мнѣ двѣ вдовы сѣнныя любимыя ево были мария да софья
ѡдержимы духом нечистымъ ворожа ꙇ колъдуя много над ними и видит яко ничтоже
успѣвает но паче молва бывает ѕѣло жестоко их бѣси мучат кричат и бьют ся
призвавъ меня ꙇ говоритъ поклоня ся пожалуи возми их ты и попеки ся ѡб них бг҃а
моля послушает тебя бг҃ъ и я ему ѿвѣщал выше реку гд҃рь мѣры прошение но за
мл҃твъ ст҃ых ѿц҃ь наших вся возможна сутъ бг҃у взял их бѣдных простите гд҃а ради
во искусѣ то на руси бывало чл҃вѣка три четырѣ бѣшаных в дому моем бывало
приведших ꙇ за мл҃твъ ст҃ых ѿц҃ъ ꙇсхождаху ѿ нихъ бѣси дѣиством и повелѣнием
бг҃а живаго ꙇ гд҃а нашего ꙇс҃а х҃а сн҃а бж҃ия свѣта слезами и водою покроплю и
маслом помажу во имя хв҃о молебная пѣвше ꙇ сила бж҃ия ѿгоняше ѿ чл҃вѣкъ бѣсы ꙇ
здрави бываху не по моему достоинству но по вѣре приходящих древле бл҃годат
дѣиствоваше ѡсломъ при валаамѣ и при улиане мч҃нике рысю и при сисинїи ѡленем
говорили чл҃вѣческим гласом бг҃ъ идѣже хощетъ побѣждает ся естества чин чти
житие ѳеѡдора едесскаго там ѡбрящеши и блудница мертваго воскресила в кормчеи
писано не всѣхъ дх҃ь ст҃ыи рукополагаетъ но всѣми дѣиствует кромѣ еретика таже
привели ко мнѣ бабъ бѣшаныхъ я по ѡбычаю сам постил ся ꙇ имъ не давал есть
молебъствовал ꙇ масломъ мазалъ ꙇ как знаю дѣиствовал и бабы ѡ х҃ѣ целоумны стали
х҃с избавил их бедных ѿ бѣсовъ я ихъ исповѣдалъ и причастилъ живутъ у меня ꙇ
молят ся бг҃у любятъ меня и домои не идутъ свѣдал ѡнъ что мнѣ учинили ся дочери
дх҃вные ѡсердил ся на меня ѡпят пущи ꙇ старова хотѣлъ меня в огнѣ жжечь ты де
вывѣдываеш мое таины а ихъ домои взялъ ѡнъ чаял хс҃ просто покинет ано и старова
пущи стали бѣсит ца запер ихъ в пустую ꙇзбу ино никому приступу нѣтъ к ним
призвал к ним чернова попа ꙇ ѡнѣ в него полѣнием бросаютъ я дома плачю а дѣлат
не вѣдаю что ꙇ приступит ко двору не смѣю болно сердитъ на меня таино послал к
ним воды ст҃ыя велѣлъ их умыть ꙇ напоить ꙇ имъ бѣдным дал бг҃ь лехче ѿ бѣсов
стало прибрели ко мнѣ сами таино и я их помазал во имя хв҃о маслом такъ ѡпят
стали дал бог по старому здоровы ꙇ ѡпят домои сошли да по ночам ко мнѣ прибѣгали
бг҃у молит ца ну су всяк правовѣрныи разсуди прежде хв҃а суда какъ было мнѣ их
причастит не исповѣдав а не причастивъ ино бѣсов совершенно не ѿгонишъ я инова
ѡружия на бѣсов не имѣю токмо кр҃тъ хв҃ъ ꙇ сщ҃енное масло ꙇ вода стая да коли
соидет ся слез каплю другую тут же прибавлю а совершенно ꙇсцеление бѣсному
исповѣдаю и причащющу тѣла хв҃а так даетъ бг҃ъ ꙇ здравъ бывает за што было за то
гнѣвати ся явно в нем бѣсъ дѣиствовалъ навѣтуя ево спасению да уж бг҃ъ ево
простит постригъ я ево ꙇ поскимил к москвѣ приехавъ цр҃ъ мнѣ ево головою выдал
бг҃ь так изволил много ѡ томъ ху докуки было да слава ѡ нем бг҃у давал мнѣ на
москвѣ ꙇ денегъ много да я не взял мнѣ реку спасение твое тощно надобно а не
денги постриги с реку так и бг҃ь проститъ видит бѣду неминучюю прислал ко мнѣ со
слезами я к нему на двор пришел и ѡнъ пал предо мною говорит волен бг҃ь да ты ꙇ
со мною я простя ево с чернъцами с чюдовскими постригъ ево и поскимил а бг҃ь ему
же еще трудовъ прибавил потому докуки моеи ѡб нем ко ху҃ было чтобъ ево к себѣ
присвоил рука и нога у него же ѿсохли в чюдове ис кѣльи не исходит да любо мнѣ
силно чтоб ево бг҃ь царствию небсному сподобил докучаю и н҃нѣ ѡб нем да и надѣю
ся на хв҃у мл҃ть чаю помилует нас с ним бѣдных полно тово стану паки говорит про
дауръское бытие таже с неръчи реки назад возвратили ся к русѣ пят нд҃ль по лду
голому ехали на нартах мнѣ под робятъ и под рухлишко дал двѣ клячки а сам и
протопопица брели пѣши убивающе ся о лед страна варваръская иноземцы немирные
ѿстат ѿ лошедеи не смѣем а за лошадми ꙇтти не поспѣемъ голодные и томные люди в
ыную пору протопопица бѣдная брела брела да и повалила с и встат не сможет а
инои томнои же тут же взвалил ся ѡба карамкают ся а встат не смогутъ ѡпослѣ на
меня бѣдная пеняет долго ль де протопопъ сего мучения будет и я еи сказал
марковна до самыя до смерти ѡна же противъ того добро петрович и мы еще побредем
впред курочка у нас была черненька по два яичка на всяк дн҃ь приносила бг҃ъ такъ
строил робяти на пищу по грѣхом в то время везучи на нартѣ удавили ни курочка
ништо чюдо была по два яичка на дн҃ь давала а не просто нам и достала с у
боярони куры всѣ занемогли ꙇ переслѣпли пропадат стали ѡна же собравъ их в
коробъ прислала ко мнѣ велѣла ѡб нихъ молит ця и я грѣшнои молебен пѣлъ и воду
ст҃илъ ꙇ куры кропил ꙇ в лѣсъ сходя корыто имъ здѣлал ꙇ ѿслал паки бг҃ь же по
вѣре ея ꙇ исцелилъ их ѿ тово то племяни ꙇ наша курочка была паки приволокли с на
иргень ѡзеро бояроня прислала пожаловала сковородку пшеницы и мы кутьи наели с
кормилица моя была бояроня та евдокѣя кириловна а и с нею дьяволъ ссорилъ сице
сн҃ъ у нея былъ симеѡнъ тамъ родил ся я мл҃тву давал ꙇ крстил на всяк дн҃ь
присылала ко бл҃гословению ко мнѣ я крстом бл҃гословя ꙇ водою покроплю поцеловав
ево и паки ѿпущу дитя наше здраво и хорошо не прилучило ся меня дома занемогъ
младенец смалодш҃ничавъ ѡна ѡсердя с на меия послала робенка к шептуну мужику ꙇ
я свѣдавъ ѡсердилъ ся же на нея и межъ нами пря велика стала быть младенец пущи
занемог рука ꙇ нога засохли что батошки в зазоръ пришла не знаетъ дѣлатъ что а
бг҃ъ пущи угнетает робеночек на кончину пришелъ пѣстуны приходя плачютъ ко мнѣ а
я говорю коли баба лиха живи ж себѣ ѡдна а ѡжидаю покаяния ея вижу яко ѡжесточил
диявол сердце ея припал ко влдке чтоб ѡбразумил ея гд҃ь же прем҃лтивыи бг҃ъ
умягчил ниву серца ея прислала наутро ивана сн҃а своего со слезами прощения
просить ѡн же кланяет ся ходя ѡколо печи моея а я на печи нагъ под берестом лежу
а протопопица в печи а дѣти кое гдѣ перебивают ся прилучило с в дождь ѡдежды не
стало а зимовье каплетъ всяко мотаем ся и я смиряя приказываю ей вели матери
прощения просит у ѡрефы колдуна потом и болнова принесли ꙇ положили пред меня
плача ꙇ кланяя ся аз же воставъ добыл в грязи патрахѣль и масло сщн҃ное нашолъ
помоля бг҃а и покадя помазалъ маслом во имя хв҃о ꙇ крстомъ бл҃гословилъ
младенецъ же и здрав паки по старому сталъ с рукою ꙇ с ногою манием бжственымъ я
напоя водою ꙇ к матери послалъ наутро прислала бояроня пироговъ да рыбы и с тѣхъ
мѣстъ помирили ся выехавъ ꙇз дауръ умерла миленькая на москвѣ я и погребалъ ея в
вознесенском манастырѣ свѣдал про младенца пашков ꙇ самъ ѡна сказала ему я к
нему пришелъ и ѡнъ поклонил ся низенко мнѣ а сам говоритъ гд҃ь тебѣ воздаст
спаси бг҃ъ что ѡтечески твориш не помниш нашева зла и в тотъ дн҃ь пищи доволно
прислал а послѣ тово вскорѣ маленько не стал меня пытать послушаи ко за что
ѿпускалъ ѡнъ сн҃а своево еремѣя в мунгальское цр҃тво воеват казаковъ с ним о҃ в
чл҃вѣка да тунъгусов к҃ чл҃вѣкъ ꙇ заставил иноземца шаманит сирѣчь гадат удастъ
ся ли им поход и з добычаю ли будутъ домои волхвов же тои мужик близ моево
зимовья привелъ живова барана в вечеру и учал над ним волъхвовать ѿвертя голову
прочь ꙇ начал скакат и плясать и бѣсов призыват крича много ѡ землю ударил ся ꙇ
пѣна ꙇзо рта пошла бѣси ево давили а ѡнъ спрашивал их удаст ся ли поход и бѣси
сказали с побѣдою великою и з богатствомъ болшимъ будете назад ѡхъ дш҃е моеи ѿ
горести погубил ѡвцы своя забыл по евглиї писанное егда з зеведеевичи на поселян
жестоких совѣтовали г҃и аще хощеши речеве да ѡгнь снидет с н҃бесе ꙇ потребит ихъ
яко же ꙇ илия сотвори ѡбращь же ся їс҃ъ и рече им не вѣста коего дх҃а еста вы
сн҃ъ бо чл҃вѣческїи не прїиде дш҃ъ чл҃вѣческихъ погубити но спасти ꙇ идоша во
ину вес а я ѡкаянной здѣлал не так во хлѣвинѣ своей с воплем бг҃а молил да не
возвратит ся вспять ни един да же не збудет ся пророчество дьяволское и много
молил ся ѡ том сказали ему что я молю ся такъ и ѡнъ лише излаялъ в тѣ поры меня
ѿпустилъ сн҃а с воиским поехали ночью по звѣздамъ жаль мнѣ их видитъ дш҃а моя
что имъ побитым быть а сам таки молю погибели на них иные приходя ко мнѣ прощают
ся а я говорю имъ погибнете тамъ какъ поехали так лошади под ними взоржали
вдругъ ꙇ коровы ту взревѣли ꙇ овцы ꙇ козы заблеяли и собаки взвыли и сами
ꙇноземцы что собаки завыли ужас напал на всѣх еремѣи прислал ко мнѣ вѣсть чтоб
батюшко гд҃рь помолил ся за меня и мнѣ ево силно жал другъ мнѣ таинои был ꙇ
страдал за меня какъ меня ѿц҃ъ его кнутомъ билъ стал разговариват ѿц҃у такъ
кинул ся со шпагою за ним и какъ на другои порогъ приехали на падун м҃ дощеников
всѣ в ворота прошли без вреда а ево аѳонасьевъ дощеникъ снасть добрая была ꙇ
казаки всѣ шесть сотъ промышляли ѡ немъ а не могли взвести взяла силу вода паче
же рещи бг҃ъ наказал стащило всѣхъ в воду людеи а дощеник на камен бросила вода
и чрез ево льет ся а в нево не идетъ чюдо какъ бг҃ъ безумных тѣхъ учит бояроня в
дощенике а ѡнъ самъ на берегу ꙇ еремѣи стал ему говорить за грѣхъ батюшко
наказуетъ бг҃ъ напрасно ты протопопа тово кнутомъ тѣмъ избилъ пора покаят ца
гд҃рь ѡн же рыкнулъ на него яко звѣрь ꙇ еремѣи ѿклоня с к соснѣ прижавъ руки
стоя г҃и помилуи говоритъ пашков ухватя у малова колешчатую пищал николи не лжет
приложа с на еремѣя спустил курок ѡсѣкла ся ꙇ не стрелила пищал ѡн же поправя
порох приложа ся ѡпят спустилъ и паки ѡсѣкла ся ѡнъ ꙇ в третьиї сотворилъ так же
не стрелила ꙇ онъ и бросилъ на землю ея малои поднявъ на сторону спустил пищал ꙇ
выстрелила а дощеник единаче на камени под водою лежитъ потом пашков сѣлъ на
стулъ и шпагою подъперъ ся задумал ся а сам плакат стал и плакавъ говорилъ
согрѣшил ѡкаяннои пролилъ неповинную кровь напрасно протопопа билъ за то меня
наказуетъ бг҃ъ чюдно по писанию яко косенъ бг҃ъ во гнѣвъ и скоръ на послушание
дощеник самъ покаяния ради с камени сплыл и стал носом против воды потянули ꙇ
ѡнъ и взбѣжал на тихое мѣсто тогда пашковъ сн҃а своево призвавъ промолыл ему
прости брате еремѣи правду ты говориш ѡн же приступя и поклонил ся ѿц҃у а мнѣ
сказывал дощеника ево кормщик григореи телнои тутъ былъ зри не страдал ли еремеи
ради меня паче же ради х҃а внимаи паки на первое возвратим ся поехали на воину
жаль мнѣ стало еремѣя сталъ влдке докучать чтоб ево пощадил ждали их ꙇ не бывали
на срок а в тѣ поры пашков меня к себѣ ꙇ на глаза не пускалъ во един ѿ днеи
учредил застѣнокъ ꙇ ѡгон росклалъ хочетъ меня пытать я свѣдавъ ко исходу дш҃и и
мл҃твы проговорил вѣдаю стряпанье ево послѣ ѡгня тово мало у него живутъ а самъ
жду по себя и сидя женѣ плачющеи и дѣтям говорю воля гд҃ня да будет аще живемъ
гд҃ви живемъ аще умираем гд҃ви умираемъ а се и бегутъ по меня два палача чюдно
еремѣи сам другъ дорошкою едетъ мимо избы моея их вскликал ꙇ воротилъ пашковъ же
ѡставя застѣнок к сн҃у своему с кручины яко пьянои пришелъ таже еремѣи со ѿцемъ
своим поклоня ся вся по дробну расказал какъ без ѡстатку воиско побили у него и
какъ ево увелъ иноземец пустым мѣстом раненова ѿ мунгалских людеи ꙇ какъ по
каменным горам в лесу седмъ днеи блудил не ядше ѡдну бѣлку сьелъ и как моимъ
ѡбразом чл҃вѣкъ ему явилъ ся во снѣ ꙇ бл҃гословил и путь указал в которую
сторону итти ѡн же вскоча ѡбрадовалъ ся и выбрел на пут егда ѿц҃у разсказывает а
я в то время пришелъ поклонити ся им пашков же возведъ ѡчи свои на меня вздохня
говорит так то ты дѣлаешь людеи тѣхъ столко погубил а еремѣи мнѣ говоритъ
батюшко поди гд҃рь домои молчи для х҃а я и пошел десет лѣтъ ѡнъ меня мучил или я
ево не знаю бг҃ъ розберетъ перемѣна ему пришла ꙇ мнѣ грамота пришла велено ехат
на рус ѡнъ поехал а меня не взял с собою умышлялъ во умѣ чаял меня без него ꙇ не
вынесет бг҃ъ а се и сам я убоял ся с ним плыт на поездѣ говорилъ здѣс де земля
не взяла на дороге дѣ вода у меня приберет среди моря бы велѣлъ с судна пехнут а
сказал бы бытто сам ввалил ся того ради и сам я с ним не порадѣлъ ѡнъ в
дощениках поплыл с людми и с ружемъ а я мц҃ъ спустя послѣ ево набрав старых ꙇ
раненых и болных кои там негодны человѣкъ з десяток да я с семъею семнатцеть
чл҃вѣкъ в лотку сѣдше уповая на х҃а ꙇ кр҃тъ поставя на носу поехали ничево не
боя с а во иную су пору и бояли с чл҃вѣцы бо есмы да гдѣ жо стало дѣт ца ѡднако
смѣрть бывало то и на павла апт҃ла сам ѡ себѣ свидѣтелствует сице внутръ убо
страх а внѣ убо боязнь а в ыном мѣсте уже бо де не надѣяхом ся и живи быти но
гд҃ь ꙇзбавил мя есть и ꙇзбавляетъ так то ꙇ наша бѣдность аще не гд҃ь помогал бы
вмалѣ всели ся бы во ад дш҃а моя ꙇ дв҃дъ гл҃етъ яко аще не бы гд҃ь в нас внегда
востати чл҃вѣком на ны убо живы пожерли быша нас но гд҃ь всяко ꙇзбавил мя есть и
до нн҃ѣ избавляет мотаю с яко плевелъ посредѣ пшеницы посредѣ добрых людеи а
инъде су посредѣ волковъ яко ѡвечка или посрѣдѣ ѱовъ яко заяцъ всяко перебиваес
ся ѡ х҃ѣ ꙇс҃ѣ но грызут ся еретики что собаки а без бж҃ьи воли проглотить не
могутъ да воля гд҃ня что бг҃ъ дасть то и будет без смерти и мы не будем надобно
бы что доброе то здѣлат ꙇ с чем бы появит ся пред влдку а то умрем всяко полно ѡ
сем егда поехали ꙇз даур кормчию кн҃гу прикащику дал и ѡнъ мнѣ мужика кормщика
дал прикащик же дал мучки гривенок с тритцет да коровку да ѡвечок мясцо ꙇc суша
ꙇ пловучи тѣмъ лѣто питали с стало пищи скудать и мы з братею бг҃а помолили ꙇ
х҃с нам дал изубря болшова звѣря тѣмъ и до баикалова моря доплыли у моря
русскихъ людеи наехали рыбу промышляют ꙇ соболи ради нам миленкие терентьюшко з
братею упокоя нас всево надавали много лотку починя ꙇ парус скропавъ пошли чрез
море ѡкинула нас на море погода и мы гребми перегребли ся не болно широко ѡ том
мѣсте или со сто ꙇли с восмъдесятъ верстъ чем к берегу пристали востала буря
вѣтренная насилу ꙇ на берегу мѣсто ѡбрѣли ѿ волнъ восходящих ѡколо ево горы
высокия утесы каменныя ꙇ ѕѣло высоки дватцеть тысящъ веръстъ и болши волочил ся
а не видал нигдѣ таких горь на верху их полатки ꙇ повалуши врата ꙇ столпы ꙇ
ѡграда все бг҃одѣланное чеснокъ на них ꙇ лукъ ростетъ болши романовъскаго ꙇ
слатокъ добре там же ростутъ ꙇ конопли бг҃орасленные а во дворах травы красны ꙇ
цвѣтны ꙇ блговонны ѕѣло птиц ѕѣло много гусеи ꙇ лебедеи по морю яко снѣгъ
плавает рыба в нем ѡсетры ꙇ таимени стерледи ѡмули и сиги ꙇ прочихъ родовъ много
ꙇ ѕѣло жирна гораздо на сковородѣ жарит нелзя ѡсетрины все жиръ будет вода
прѣсная а нерпы ꙇ заицы великие в нем во акиане на мезени живучи такихъ не видал
а все то у х҃а надѣлано чл҃вѣка ради чтоб упокоя ся хвалу бг҃у воздавал а
чл҃вѣкъ суетѣ которои уподобит ся дн҃ие его яко сѣнь преходятъ скачетъ яко
козелъ раздувает ся яко пузырь гнѣвает ся яко рыс сьесть хощет яко змия ржетъ
зря на чюжую красоту яко жребя лукавуетъ яко бѣсъ насыщая ся невоздержно без
правила спитъ бг҃а не молит покаяние ѿлагаетъ на старость ꙇ потом исчезаетъ и не
вѣмъ камо ѿходит или во свѣтъ или во тму дн҃ь судныи явитъ коегождо простите мя
азъ согрѣшил паче всѣхъ чл҃вѣк таже в русские грады приплыли въ енисѣиске
зимовал ꙇ плывше лѣто в тоболске зимовал грѣхъ ради наших воина в то время в
сибири была на ѡби реке предо мною наших чл҃вѣкъ з дватцет ꙇноземцы побили а и я
у них былъ в руках подержавъ у берега да и ѿпустили бг҃ъ изволил паки на ирътише
скопом стоятъ иноземцы ждутъ березовскихъ наших побити а я к нимъ привалил к
берегу ѡнѣ меня и ѡпъступили ꙇ я ис судна вышед с ними кланяя ся говорю х҃с с
нами устави ся варъвари же х҃а ради умягчили ся и ничево мнѣ зла не сотворили
бг҃ъ тако ꙇзволил торговали со мною ꙇ ѿпустили меня мирно я в тоболескъ приехавъ
сказываю ꙇ люди всѣ дивят ся потом и к москвѣ приехал три годы ꙇз дауръ ехал а
туды пять лѣтъ волок ся против воды на восток все ехал промежду ѡръдъ ꙇ жилищъ
ꙇноземъских ꙇ взадъ ꙇ впред едучи по градом ꙇ по селамъ и в пустых мѣстехъ слово
бж҃ие проповѣдал ꙇ не ѡбинуя ся ѡбличалъ никониянъскую ерес свидѣтелствуя
ꙇстинну и правую вѣру ѡ х҃ѣ ꙇсѣ егда же к москвѣ приехалъ гд҃рь велѣлъ поставит
меня к руке и слова милостивыя были казало ся что и в правду говорено было
здорово ли де пропопоп живешъ еще де велѣлъ бг҃ъ видат ця ꙇ я сопротивъ того
рекъ молитвами ст҃ых ѿц҃ъ нашихъ еще живъ грѣшник даи ги҃ ты цр҃ь гд҃рь здрав
был на многа лѣта ꙇ поцеловав руку пожал в руках своих да же бы ꙇ впредь меня
помнил ѡн же вздохнул ꙇ иное говорил кое што ꙇ велѣлъ меня поставит в кремлѣ на
мнстръском подворе в походы ходя мимо двора моево блг҃ословляя ся ꙇ кланяя ся со
мною сам ѡ здоровье меня спрашивал часто в ыную пору миленкои и шапку уронилъ
поклоня ся со мною ꙇ давали мнѣ мѣсто гдѣ бы я захотѣл ꙇ в дхвн҃ики звали чтоб я
с ними в вѣре соединил ся аз же вся сия ха҃ ради вмѣних яко уметы поминая смерть
яко вся сия мимо идетъ а се мнѣ в тоболске в тонце снѣ страшно возвѣщено было
ходилъ въ црк҃овъ болшую ꙇ смотрилъ в олтарѣ у них дѣиства как просвиры вынимают
что тараканы просвиру исщиплютъ и я имъ говорил ѿ писания ꙇ ругалъ ся их
бездѣлью а егда привык ходить такъ ꙇ говорить пересталъ что жалом ужалило молчат
было захотѣлъ в цр҃внины имянины ѿ завтрени пришед взвалил ся так мнѣ сказано
аль де и ты по толикихъ бедах ꙇ напастех соединяес ся с ними блюди ся да не
полъма растесан будеш я вскочил во ужасѣ велице ꙇ палъ предъ иконою говорю ги҃
не стану ходит гдѣ по новому поютъ да и не пошел к обѣдне к тои церквѣ ко инымъ
ходил цр҃квам гдѣ православное пѣние ꙇ народы учил ѡбличая их злобѣсовное и
прелестное мудрование да я жъ еще егда былъ в даурах на рыбнои промыслъ к дѣтям
шел по лду зимою по озеру бежалъ на базлуках тамъ снѣгу не живетъ так морозы
велики ꙇ льды толсты близко чл҃вѣка намерзаютъ а мнѣ пить ѕѣло захотѣло с среди
ѡзера стало воды не знаю гдѣ взят ѿ жажды итти не могу ѡзеро веръстъ с восмъ до
людеи далеко бреду по тихонку а сам взирая на н҃бо говорю г҃и ꙇсточивый израилю
в пустыни жаждущему воду тогда и днес ты же напои меня ими же вѣси судбами
простите бг҃҃а ради затрѣщалъ лед яко громъ предо мною на высоту стало кидать ꙇ
яко река разступилъ ся сюду ꙇ сюду ꙇ паки сниде ся в мѣсто и бысть гора льду
велика а мнѣ ѡставил бг҃ъ пролубку ꙇ дондеже строение бж҃ие бысть аз на востокъ
кланял ся бг҃у и со слезами припал к пролубке ꙇ напилъ ся воды до сыта потом ꙇ
пролубка содвинула с ꙇ я возставше и поклоня ся гд҃ви паки побѣжал по лду куды
мнѣ надобе к дѣтямъ и мнѣ столко забывать много для прелести сего вѣка на первое
возвратим ся видятъ ѡнѣ что я не соединяю ся с ними приказал гд҃рь
уговаривариват меня стрешневу родиѡну околничему и я потѣшил ево цр҃ь то есть ѿ
бг҃а учиненъ помолчалъ маленко так меня поманиваютъ денег мнѣ десеть рублевъ ѿ
цр҃я милостыни ѿ цр҃цы десет же рублевъ ѿ лукъяна дхв҃ника десет же рублев а
старои другъ феѡдором зовутъ михаиловичь рътищевъ тотъ и ѯ рублев горкая
сиротина далъ родиѡнъ стрешневъ ꙇ҃ же рублев прокопеи кузмич елизаровъ ꙇ҃ же руб
всѣ гладятъ всѣ добры всякои боярин в гости зоветъ тако же ꙇ власти пестрые и
черные кормъ ко мнѣ везутъ да тащатъ полну клѣть наволокли да мнѣ жо сказано
было с симеѡнова дн҃и на печатнои дворъ хотѣли посадит тутъ было моя дш҃а
возжелала да дьяволъ не пустил помолчаль я немного да вижу что неладно колесница
течетъ ѡдержалъ ея сице написавъ подал цр҃ю цр҃ь гд҃рь ꙇ прочая какъ ведет ся
подобает ти пастыря смиренномудра мат҃ри нашеи ѡбщеи ст҃ѣи црк҃ви взыскат а не
просто смиренна ꙇ потаковника ересям таковых же надобно ꙇзбирати во епскпство ꙇ
прочих властеи бодръствуи гд҃рь а не дремли понеж супостатъ дьявол хощет црство
твое проглотит да там и многонко написано было спина у меня в то время заболѣла
не смогъ сам выбресть ꙇ подать выслалъ на переездѣ с ѳеѡдором юродивым ѡн же
деръзо х корѣте приступил ꙇ кромѣ цр҃я писма не дал никому сам у него протяня
руку ꙇс кореты доставал да в тѣснотѣ людъскои не достал ѡсердя с велѣлъ ѳеѡдора
взят ꙇ совсѣмъ под красное крылце посадит потом к обѣдне пришед велѣлъ ѳеѡдора к
црквѣ привести ꙇ взяв у него писмо велѣл ево ѿпустит ѡн же покоиник побывал у
меня сказал цр҃ь де тебя зоветъ да и меня в цр҃квь потащилъ пришедъ пред цр҃я
стал пред ним юродством шаловат так ево велѣл в чюдов ѿвести я пред цр҃ем стою
поклоня с на него гляжу ничего не говорю а цр҃ь мнѣ поклоня с на меня стоя
глядитъ ничего жь не говорит да так и розошли с с тѣхъ мѣстъ ꙇ дружбы толко ѡнъ
на меня за писмо кручинен стал а я ѡсердил ся же за то что ѳеѡдора моего под
начал послалъ да и комнатные на меня ж ты де не слушаеш цр҃я да и власти на меня
ж ты де нас ѡглашаешъ цр҃ю ꙇ в писмѣ своем браниш ꙇ людеи де учишъ ко црквам к
пѣнию нашему не ходит да и ѡпят стали думатъ в ссылку меня послать ѳеѡдора
сковали в чюдове мнстре бж҃иею волею ꙇ желѣза разсыпали ся на ногахъ ѡн же влѣзъ
послѣ хлѣбов в жаркую печь на голомъ гузнѣ ползая на поду крохи побиралъ чернцы
же видѣвъ бѣгше архимариту сказали что нн҃ѣ павелъ митрополитъ ѡн же ꙇ цр҃ю
извѣстилъ цр҃ь пришед в мнстрь чстно ѳеѡдора приказал ѿпустит гдѣ де хочет тамъ
и живет ѡнъ ко мнѣ и пришел я ево ѿвелъ къ дочери своеи дхв҃нои к бояронѣ к
ѳедосе морозове жит таже меня в ссылъку сослали на мезен надавали было добрые
люди кое чево все ѡстало ся тутъ токмо з женою ꙇ дѣтми повезли а я по городомъ
паки их пестроѡбразных звереи ѡбличал привезли на мезень ꙇ полтара года держав
паки ѡдново к москвѣ поволокли такмо два сн҃а со мною сьехали а прочиї на мезенѣ
ѡстали ся вси ꙇ привезше к москвѣ подержавъ ѿвезли в паѳнутевъ мнстрь и туды
присылка была тожъ да тожъ говорят долго ли тебѣ мучит насъ соедини с с нами я
ѿрицаю ся что ѿ бѣсовъ а ѡнѣ лѣзутъ в глаза скаску имъ тутъ написалъ з болшою
укоризною ꙇ бранью и послалъ с посланникомъ их козма дьякон ярославскои приежал
с подьячим патриарша двора козма та не знаю коего дх҃а чл҃вѣкъ въ явѣ
уговаривает меня а втаи подкрепляетъ сице говоря протопопъ не ѿступаи ты старова
тово бл҃гочестия велик ты будеш у х҃а чл҃вѣкъ какъ до конца претерпишъ не гляди
ты на нас что погибаем мы ꙇ я ему говорил чтоб ѡн паки приступил ко х҃у ꙇ ѡн
говорит нелзя никон ѡпуталъ меня просто молыт ѿрек ся пред никоном х҃а такъ уже
бѣднои не сможетъ встать я заплакавъ блгословил ево горюна болши тово нѣчево мнѣ
дѣлат то вѣдает с ним бг҃ъ таже державъ меня в паѳнутеве на чепи десет нд҃ль
ѡпять к москвѣ свезли томнова чл҃вѣка посадя на старую лошед приставъ созади
побиваи да побиваи иное вверхъ ногами лошед в грязи упадет а я через голоду и
днем ѡдным перемчали девяносто веръстъ еле живъ дотащил ся до москвы наутро
ввели меня в крстовую ꙇ стязав ся власти со мною много потом ввели в соборную
цр҃квь по херувимскои в обѣдню стригли ꙇ проклинали меня а я сопротиво их
враговъ бж҃иꙇх проклинал послѣ меня в ту же ѡбѣдню ꙇ дьякона феѡдора стригли и
проклинали мятежно силно в обѣдню ту было и подержавъ на патриархове дворе
вывели меня ночью к спалному крылцу голова досмотрил и послал в таинишные
водяные ворота я чаял в реку посадят ано ѿ таиных дѣлъ шишъ анътихърствъ стоитъ
дементеи башмаковъ дожидает ся меня учал мнѣ говорить протопопъ велѣлъ тебѣ
гд҃ръ сказат не бо с де ты никово надѣи ся на меня ꙇ я ему поклоня с а сам
говорю челом реку бью на ево жалованье какая ѡнъ надежа мнѣ надежа моя х҃с да и
повели меня по мосту за реку я идучи говорю не надѣите ся на кн҃зя на сн҃ы
чл҃вѣческия в них же нѣстъ спасения и прочая таже полуголова ѡсипъ саловъ со
стрелцами повез меня к николѣ на угрѣшу в мнстръ посмотрю ано предо мною ꙇ
дьякона тащатъ везли болотами а не дорогою до мнстря ꙇ привезше в полатку
студеную над ледником посадили ꙇ прочих дьякона ꙇ попа никиту суздальскаго в
полаткахъ во иныхъ посадили ꙇ стрецовъ чл҃вѣкъ з дватцет с полуголовою стояли я
сидѣл семнатцеть нд҃ль а ѡнѣ бѣдные изнемогли ꙇ повинили с сидя пятнацет нд҃ль
так их в москву взяли ѡпят а меня паки в паѳнутьевъ перевезли ꙇ там в полатке
сковавъ держали близко з год а какъ на угрѣше былъ тамо ꙇ цр҃ь приходил ꙇ
посмотря ѡколо полатки вздыхая а ко мнѣ не вошел ꙇ дорогу было приготовили
насыпали песку да подумал подумал да и не вошел полуголову взял и с ним кое што
говоря про меня да и поехал домои кажет ся и жаль ему меня да видишь бг҃у уш то
надобно так ѡпослѣ и воротынъскои кн҃зь иван в мнастыр приезжалъ ꙇ просил ся ко
мнѣ так не смѣли пустит денегъ бѣднои громаду в листу подавал и денегъ не
приняли послѣ в другое лѣто на паѳнутеве подворе в москвѣ я скованъ сидѣлъ такъ
ѡнъ ехал в корѣте нарокомъ мимо меня ꙇ бл҃гословилъ я ево миленъкова и всѣ бояря
те добры до меня да дьяволъ лих хованъскова кн҃зь ивана ꙇ батогами за
бл҃гочестие били в верху а дочь ту мою дхв҃ную ѳеѡдосю морозову ꙇ совсѣмъ
разорили ꙇ сн҃а ея ивана глѣбовича уморили ꙇ сестру ея княиню евдокѣю
прокопьевну доч же мою дхвную с мужемъ и з дѣтми бивше розвели и ннѣ мучат всѣхъ
не велятъ вѣровать въ старова сн҃а бж҃ия сп҃са х҃а но к новому богу антихристу
зовутъ послушаи их кому ѡхота жупела ꙇ ѡгня соедини с с ними в преисподнїи адъ
полно тово в николском же мнстрѣ мнѣ было в полатке в вознесениевъ дн҃ь бж҃ие
присѣщение в цр҃вѣ посланїи писано ѡ томъ тамо ѡбрящеши а егда меня свезли в
паѳнутевъ мн҃стрь тутъ келар никодимъ сперва до меня был добръ в первомъ году а
в другои привоз ѡжесточалъ горюнъ задушил было меня завалял ꙇ ѡкошка ꙇ двер дыму
нѣгдѣ было ꙇтти тошнѣе мнѣ было земляные тюрмы гдѣ сижу и емъ тутъ ꙇ ветхая вся
срание ꙇ сцанье прокурит ѿкутаютъ да и ѡпят задушатъ доброи чл҃вѣ дворянин другъ
иваном зовутъ богдановичъ камынинъ въкладчикъ в мнстрѣ ꙇ ко мнѣ зашелъ да на
келаря покричал ꙇ лубье и все без указу розломалъ такъ мнѣ с тѣхъ мѣстъ ѡкошко
стало ꙇ ѿдух да что на него келаря дивит всѣ перепили ся табаку тово что у
газскаго митрополита ѯ҃ пудъ выняли на послѣдокъ да домру да иные мнстръские
таиные вещи что ꙇгравше творятъ согрѣшил простите не мое то дѣло то вѣдаютъ ѡнѣ
своему влдке стоятъ или падаютъ то у них были законоучителие ꙇ любимые риторы у
сего же я никодима келаря на велик дн҃ь попросил ся для празника ѿдохнуть чтоб
велѣлъ двери отворя посидѣт и ѡнъ меня наругавъ ѿказалъ жестоко какъ захотело с
ему таже пришед в кѣлью разболѣлъ ся и масломъ соборовали ꙇ причащали тогда
сегда дохнетъ то было в понедѣлникъ свѣтлои в нощъ же ту против вторника пришел
ко мнѣ с тимофѣемъ келеиником своим ѡн келар идучи в темницу говоритъ блаженна
ѡбител блаженна ꙇ темница таковыхъ имѣетъ в себѣ страдалцов блаженны ꙇ юзы и
палъ предо мною ухватил ся за чепъ говоритъ прости гд҃а ради прости согрѣшил
пред бг҃омъ и пред тобою ѡскорбилъ тебя ꙇ за сие наказал меня бг҃ъ и я говорю
какъ наказал повѣжд ми и ѡнъ паки а ты де самъ приходя и покадя меня пожаловалъ
поднял что де запираес ся ризы де на тебѣ свѣтлоблещащия ся ꙇ ѕѣло красны были а
келеиник ево тут же стоя говоритъ я батюшко гд҃рь тебя под руку велъ ꙇс кѣльи
проводя и поклонилъ ся тебѣ и я уразумѣвъ сталъ ему говорит чтоб ѡн иным людям
не сказывал про сие ѡн же со мною спрашивал ся какъ ему жить впред по х҃ѣ или де
мнѣ велиш покинутъ все ꙇ в пустыню поити и я ево понаказалъ ꙇ не велѣлъ ему
келарства покидат токмо бы хотя в таинѣ старое благочестие держалъ ѡн же поклоня
ся ѿиде к себѣ а на утро за трапезаю всеи братье сказалъ людие же безстрашно и
дерзновенно ко мнѣ побрели бл҃гословения просяще и мл҃твы ѿ меня а я их словом
бж҃иим ползую и учю въ то время и враги кои были и тѣ тут примирили ся увы мнѣ
коли ѡставлю суетныи сеи вѣкъ писано горе емуже рекутъ добре вси чл҃вѣцецы во
истинно не знаю какъ до краю доживат добрых дѣлъ нѣтъ а прославилъ бг҃ъ да то
вѣдаетъ ѡнъ воля ево тут же приежалъ ꙇ ѳеѡдоръ покоиникъ з дѣтми ко мнѣ побыват
ꙇ спрашивал ся со мною какъ ему жить в рубашке л де ходит али плате вздѣть
еретики де ищутъ меня был де я на резани у архиепскпа лариѡна скованъ сидѣлъ и
ѕѣло дѣ жестоко мучили меня рѣткои дн҃ь плетми не бивше проидетъ а нудили де к
причастью своему и я де уже изнемогъ ꙇ не вѣдаю что сотворю в нощи з горестию
великою молих ся ху҃ да же бы меня ꙇзбавилъ ѿ них ꙇ всяко много стужалъ а се де
чеп вдругъ грянула с меня ꙇ двери де ѿворили с я де бг҃у поклоня с ꙇ побрѣлъ ис
полаты вонъ к воратам пришелъ ано ꙇ ворота ѿворены я де и управил ся путем к
свѣту де ужъ далеконко дорогою бреду а се двое на лошадях погонею за мною бегутъ
я де таки подле стороны дороги бреду ѡнѣ де и пробѣжали меня а се де розсвѣтало
едутъ противъ меня назадъ а сами меня бранят ушелъ де блядин сн҃ъ гдѣ де ево
возмѣшъ да и ѡпят де проехали не видали меня я де помаленку и к москвѣ прибрѣлъ
какъ нн҃ѣ мнѣ велиш туды л де паки мучит ца итти ꙇли дѣ здѣс таит ца ѿ них как
бы де бг҃а не прогневит я подумавъ велѣлъ ему плате носить и посредѣ людеи тая
ся жит а ѡднако не утаилъ нашелъ дьявол и в плате и велѣлъ задавить миленкои мои
храбрыи воин хв҃ъ былъ ѕѣло вѣра ꙇ ревность тепла ко х҃у была не видалъ ꙇнова
подвижника и слезоточца такова поклонов тысящу ѿкладетъ да сядетъ на полу ꙇ
плачет часа два или три жилъ со мною лѣто в однои избѣ бывало покою не дастъ мнѣ
еще не могло с в то время в комнатке двое нас и много часа три полежитъ да и
встанет на правило я лежу или сплю а ѡнъ моля с и плачючи приступит ко мнѣ ꙇ
станетъ говорить какъ тебѣ сорома нѣтъ веть ты протопопъ чем было тебѣ нас
понуждат а ты ꙇ самъ ленивъ да и роскачает меня ѡнъ кланяет ся за меня а я сидя
молитвы говорю спина у меня болѣла гораздо ѡнъ и самъ миленкои скорбенъ былъ
черевъ из него вышло три аршина а вдругоряд пять аршинъ ѿ тяготы зимныя и ѿ
побои бродилъ в однои рубашке ꙇ босиком на устюге годовъ с пят ѕѣло велику нужду
терпѣлъ ѿ мраза ꙇ ѿ побои сказывал мнѣ ногами теми что кочением мерзлым по
каменю тому де бью а какъ де в тепло воиду ѕѣло де рветъ и болитъ какъ де сперва
учал странствовати а се де лехче да лехче да не стало и болѣть ѿц҃ь у него в
новегороде богатъ гораздо сказывал мнѣ мытоимецъ де ѳеѡдором же зовут а ѡнъ
уроженецъ мезенскои и баба у него и дядя ꙇ вся родня на мезени бг҃ъ изволилъ ꙇ
удавили егѡ на висѣлице ѿступники у родни на мезени а уродъствоват тово какъ
ѡбѣщал ся бг҃у да солгал такъ де морем ездил на ладе к городу с мезени и погодою
било нас и не вѣдаю де какъ упалъ в море а ногами зацепил ся за петлю ꙇ долго
висѣлъ голова в водѣ а ноги вверху и на умъ де взбрело ѡбѣщание яко не солъгу
аще ѿ потопления мя бг҃ъ избавит и не вѣмъ де кто силен выпехнул меня ꙇз воды на
полубы с тѣхъ де мѣстъ стал странствоват домои приехавъ житие свое дѣвъством
прошел бг҃ъ изволил многие борьбы блудныя бывали да всяко сохранилъ влдко слава
бг҃у ѡ нем и умер за хртиянъскую вѣру добро ѡнъ уже скончал свои подвигъ какъ то
еще мы до пристанища доедем во глубинѣ еще пловем берегу не видѣть грести надобе
прилѣжно чтоб здорово за дружиною в пристанище достигнуть старец не станем много
спат дьяволъ ѡколо темниц наших бодро ѕѣло ходитъ хочет ся ему нас гораздо да
силен х҃с и нас не покинуть я дьявола не бою с бою с гд҃а своего творца ꙇ
содѣтеля ꙇ влдки а дьяволъ какая диковина чево ево боят ца боят ца подобаетъ
бг҃а ꙇ заповѣди его соблюдат так и мы со х҃омъ ладно до пристанища доедем и
аѳонасеи уродивыи крѣпко же житье проходил покоиник сн҃ъ же мнѣ былъ дхв҃нои во
иноцех авраамїи ревнив же ѡ х҃ѣ и сеи былъ гораздо но нравомъ ѳеѡдора смирнѣе
слез река же ѿ ѡчию ꙇстекала так же бос ꙇ в однои рубашке ходил зиму и лѣто и
много же терпѣлъ дождя и мраза постригши ся ꙇ в пустыни пожил да ѿступники ꙇ
тово муча много ꙇ сожгли в огнѣ на москвѣ на болотѣ пускаи ево испекли хлѣбъ
сладок ст҃ѣи тро҃цѣ павелъ крутицкои за бороду ево драл ꙇ по щокам бил своими
руками а ѡнъ истиха писанием ѡбличал их ѿступление таж ꙇ плетми били ꙇ муча
всяко кончали во ѡгнѣ за старую нашу хртиянскую вѣру ѡн же скончал ся ѡ хѣ ꙇс҃ѣ
послѣ ѳеѡдорова удавления два года спустя и лука лаврентиевич сн҃ъ же мнѣ былъ
дхв҃нои что на мезени вмѣсте с ѳеѡдором удавили тѣ же ѿступники на висилице
повѣся смирен нравъ имѣл покоиникъ говорил яко плакал москвитин родом у матери
вдовы сн҃ъ был единочаденъ сапожник чиномъ молод лѣты годовъ в пол третятцет да
умъ столѣтен егда вопроси его пилатъ какъ ты мужик крстис ся ѡн же ѿвѣща какъ
батюшко мои протопоп аввакумъ такъ ꙇ я крещу ся и много говоря предаде его в
темницу потом с москвы указали удавит так же что ꙇ ѳеѡдора на висилице повѣся ѡн
же ꙇ скончалъ ся ѡ х҃ѣ ꙇс҃ѣ милые мои сердечные други помогаите и нам бѣднымъ
молитвами своими да же бы и нам ѡ хѣ подвигъ сеи мирно скончати полно мнѣ про
дѣтеи тѣх говорит стану паки про себя сказыват какъ ꙇс паѳнутева мнстря привезли
меня к москвѣ и на подворье постая многажды водили в чюдовъ грызли ся что собаки
со мною власти таж передъ вселенъских привели меня патриарховъ ꙇ наши всѣ тут же
сидятъ что лисы много ѿ писания говорил с патриархами бг҃ъ ѿверзъ уста мое
грѣшные и посрамил ихъ х҃с устами моими послѣднее слово со мною говорил что де
ты упрям аввакумъ вся де наша палестина ꙇ серби ꙇ алъбанасы и волохи и римляня ꙇ
ляхи всѣ де трема персты крстят ся ѡдинъ де ты стоиш во своем упоръствѣ ꙇ крстис
ся пятью перъсты такъ де не подобаетъ и я имъ ѿвѣщалъ ѡ х҃ѣ сице вселенстїи
учителие римъ давно упалъ ꙇ лежит невсклонно а ляхи с ним же погибли до конца
враги быша хрстияном а и у вас православие пестро стало от насилия турскаго
магмета да и дивить на вас нелзя немощни есте стали ꙇ впредь приезжаите к нам
учит ца у нас бжиею блг҃огодатию самодержство до никона ѿступника у наших кн҃зеи
и цр҃еи все было православие чисто ꙇ непорочно ꙇ црк҃вь была немятежна никонъ
волкъ со дьяволом предали трема перъсты крстит ца а первые наши пастыри якоже
сами пятию перъсты крстили с тако же пятию перъсты и бл҃гословляли по преданию
ст҃ых ѿцъ наших мелетия антиѡхїискаго и ѳеѡдорита блж҃ннаго петра дамаскина ꙇ
максима грека еще же ꙇ московскїи помѣстныи бывыи собор при цр҃ѣ ꙇванѣ так же
слагати перъсты ꙇ крстити ся ꙇ блг҃ословляти повелеваетъ якоже ꙇ прежнїи ст҃їи
ѿц҃ы мелетїи ꙇ прочїи научиша тогда при цр҃ѣ иванѣ на соборѣ быша знаменоносцы
гурїи смоленскїи епскпъ ꙇ варсонофїи тверскїи ꙇже ꙇ быша казанские чюдотворъцы ꙇ
филиппъ соловецкїи игуменъ ꙇже ꙇ митрополитъ московскои ꙇ иные ѿ ст҃ых русских ꙇ
патриарси выслушавъ задумали ся а наши что волчонки вскоча завыли ꙇ блеват стали
на ѿц҃овъ своих говоря глупы де были ꙇ не смыслили наши ст҃ые неучоные люди были
ꙇ грамотѣ не умѣли чему де им вѣрит ѡ бж҃е ст҃ыи како претерпѣ стых своих
толикая досаждения мнѣ бѣдному горко а дѣлат нѣ чева стало побранил ихъ колко
могъ и послѣднее рек слово чистъ есмь аз и прах прилѣпшїи ѿ ногъ своих ѿтрясаю
пред вами по писанному лутче един творяи волю бж҃ию нежели тмы беззаконных так
на меня ꙇ пуще закричали возми возми его всѣхъ нас ѡбезчестил да толкать ꙇ бить
меня стали ꙇ патриархи сами на меня бросили с грудою чл҃вѣкъ их с сорокъ чаю
было всѣ кричатъ что татаровя ухватил дьякъ ꙇванъ уаровъ да и потащилъ меня и я
закричал постои не беите такъ ѡнѣ всѣ ѿскочили ꙇ я толмачю архимариту денису
стал говорить говори денис патриархам апстлъ павелъ пишетъ таковъ нам подобаше
архиереи пр҃подобенъ незлобивъ ꙇ прочая а вы убивше чл҃вѣка неповинна какъ
литоргисать станете такъ ѡнѣ сѣли ꙇ я ѿшед ко дверям да на бокъ повалил ся а
самъ говорю посидите вы а я полежу такъ ѡнѣ смѣют ся дуракъ де протопоп от и
патриарховъ не почитает и я говорю мы уроди х҃а ради вы славни мы же безчестни
вы силни мы же немощни потом паки ко мнѣ пришли власти ꙇ про аллилуия стали
говорить со мною ꙇ мнѣ хс҃ подалъ диѡнисиемъ ареѡпагитом римскую ту бляд
посрамил в них ꙇ евѳимеи чюдовскои келар молылъ правъ де ты нѣчева де нам болши
тово говорить с тобою и повели меня на чеп потом полуголову цр҃ь прислал со
стрелцами ꙇ повезли меня на воробьевы горы тутъ же свщ҃нника лазаря ꙇ старца
епиѳания ѡбруганы ꙇ ѡстрижены как ꙇ я был прежде поставили нас по розным дворамъ
неѿступно к҃ чл҃вѣкъ стрелцов да полуголова да сотник над нами стояли берегли
жаловали и по ночам с огнем сидѣли ꙇ на дворъ срат провожали помилуи их хс҃
прямые добрые стрелцы те люди и дѣти таковы не будут мучат ся туды жо с нами
возя ся нужица та какова прилучит ся ꙇ ѡнѣ всяко миленкие радѣютъ да што много
разсуждать у спс҃а ѡнѣ лутче чернъцовъ тѣхъ которые клабуки те рогатые ставцами
тѣми носятъ полно ѡнѣ горюны ꙇспивают допъяна да матерны бранят ся а то бы ѡнѣ и
с мучениками равны были да што же дѣлат и такъ их не покинетъ бг҃ъ таже нас
перевезли на ѡндрѣевъское подворье тутъ приезжал ко мнѣ шпынят ѿ таиныхъ дѣлъ
дементеи башмаков бытто без цр҃ва вѣдома былъ а ѡпослѣ бывше у меня сказал по
цр҃ву велѣнию былъ всяко бѣдные умышляютъ какъ бы им меня прельстит да бг҃ъ не
выдастъ за млт҃въ прчстые бц҃ы ѡна меня помощница ѡбороняет ѿ них а на
воробьевыхъ горах дьякъ конюшеи тимофеи марковъ ѿ цр҃я присылан ꙇ у всѣхъ былъ
много кое чево говоря с криком розошли с и со стыромъ болшимъ я послѣ ево
написал послание ꙇ с сотником ꙇваном лобковым к цр҃ю послалъ кое ѡ чем многонко
поговоря ꙇ бл҃гословение ему ꙇ цр҃це и дѣтям приписалъ потомъ держав на
воробьевых горахъ ꙇ на ѡндрѣевскомъ подворье ꙇ в савине слободке к николѣ на
угрѣшу перевезли тутъ голову юрья лутохина ко мнѣ ѡпят цр҃ь присылалъ и за
послание спаси бг҃ъ с поклономъ болшое сказал и блг҃ословения себѣ и црц҃ѣ и
дѣтям прося молит ца ѡ себѣ приказал таже ѡпять нас в москву ввезли на николское
подворье и взяли ѡ правовѣрїи еще скаски у насъ потом многажды ко мнѣ присыланы
были артемон ꙇ дементеи ближние ево ꙇ говорили цр҃вым гл҃омъ протопопъ вѣдаю де
я твое чистое и непорочное и бг҃оподражателное житие прошу де благословения
твоего с цр҃цею и дѣтми помоли ся ѡ насъ кланяючи ся посланник говорит я су ꙇ
нн҃ѣ по немь тужу силно мнѣ ево жаль ꙇ паки ѡн же пожалуи де послушаи меня
соедини с со вселенъскими тѣми хотя чем неболшим ꙇ я говорю аще мнѣ и умереть со
ѿступниками не соединю с ты реку цр҃ь мои а имъ какое дѣло до тебя потеряли реку
своево цр҃я латыши безвѣриемъ своим да и тебя сюды приехали проглотит не сведу
рукъ с высоты дондеже ѿдастъ тебя мнѣ бг҃ъ ꙇ много тѣхъ присылок было говорено
кое ѡ чем не мало дн҃ь судныи явитъ послѣднее слово реклъ гдѣ ты ни будешъ не
забываи нас в мл҃твах своих я и нн҃ѣ грѣшнои елико могу молю ся ѡ немъ аще и
мучит мя но цр҃ь бо то есть бывало время и впрям добръ до нас бывалъ до никона
злодѣя прежде мору х казанъскои пришедъ у руки мы были яицами нас делилъ ꙇ сн҃ъ
мои иванъ маленекъ еще был и не прилучил ся подле меня а ѡнъ гд҃рь знаетъ
гораздо ево послалъ брата моево роднова сыскиват робенка а самъ долго стоя ждалъ
докамѣстъ братъ на улице робенька сыскалъ руку ему даетъ целовать ꙇ робенок
глупъ не смыслитъ видитъ что не поп такъ не хочетъ целоват ꙇ гсдрь самъ руку к
губамъ робенку принес два яица ему далъ ꙇ погладил по голове ино су и сие нам
надобе не забывать не ѿ цр҃я намъ мука сия но грѣхъ ради нашихъ ѿ бг҃а дьяволу
попущено ѡзлобити нас да же ꙇскуся ся нн҃ѣ вѣчнаго ꙇскушения уидемъ слава бг҃у ѡ
всемъ таже братию лазаря ꙇ старца казня вырѣзавъ языки а меня ꙇ никиѳора
протопопа не казня сослали нас в пустозерье а двоихъ сн҃овъ моихъ ивана ꙇ
прокопья ѡставили на москвѣ за поруками и ѡнѣ бѣдные мучили с годы с три уклоняя
ся ѿ смерти властелинскова навѣта гдѣ дн҃ь гдѣ ночь никто держат не смѣетъ и кое
какъ на мезень к матери прибрели не пожили ꙇ з годъ ано ꙇ в землю попали да
пускаи лутче путсые бродни чем по улицам бродит я безпрестанно бг҃а ѡ том молю
г҃и аще хотимъ аще и не хотим спаси нас ꙇ гд҃ь ꙇ промышляетъ ѡ нашемъ спасенїи
помаленку пускаи потерпимъ толко а то пригодит ся нѣ въ кую пору тогда слюбит ся
какъ время будет аз же ис пустозеря послалъ к цр҃ю два посланья ѡдно не велико а
другое болше говорилъ кое ѡ чемъ ему много в посланїи ему сказалъ ꙇ бг҃ознамения
показанная мнѣ не в одно время тамо чтыи да разумѣетъ еще же ѿ меня и ѿ братьи
дьяконово снискание послано в москву правовѣрнымъ гостинца книга ѿвѣтъ
православныхъ ꙇ ѿ лазаря свщнника два послания цр҃ю и патриарху и за вся сия
присланы к нам гостинцы повѣсили в дому моемъ на мезени на виселице двухъ
чл҃вѣкъ дѣтеи моих духовных ѳеѡдора преждереченнаго юродиваго да луку
лаврентьевича рабы хв҃ы свѣты мои были и сн҃овъ моихъ двоих ꙇвана ꙇ прокопья
велено ж повѣсит и ѡнѣ бѣдные испужав ся смерти повинили с виноваты пред бг҃омъ
ꙇ пред великимъ гд҃ремъ а невѣдомо что своровали такъ их и с матерью троих
закопали в землю да по правилам так ѡнѣ здѣлали спаси бг҃ъ того ради робята не
боите ся смерти держите старое бл҃гочестие крѣпко ꙇ непополъзновенно а мать за
то сидитъ с ними чтоб впред дѣтеи подкрѣпляла х҃а ради умирати ꙇ жила бы не
розвѣшавъ уши а то баба бывало нищих кормитъ стороннихъ научаетъ какъ слагать
перъсты и крстит ца ꙇ творить млт҃ва а дѣтеи своих ꙇ забыла подкрепить чтоб на
висилицу пошли и з доброю дружиною умерли за ѡдно х҃а ради ну да бг҃ъ вас
проститъ не дивно что такъ здѣлали ꙇ петръ ап҃тлъ нѣкогда убоял ся смерти ꙇ х҃а
ѿрек ся и ѡ семъ плака ся горко таже помилованъ ꙇ прощенъ бысть а и ѡ вас
нѣкогда молящу ми ся тощно ꙇ видѣвъ вашу пред собою темницу ꙇ вас троих на
молитвѣ стоящих в вашеи темнице а ѿ вас три столпа ѡгнены к небесем стоятъ
простерты аз с тѣхъ мѣстъ ѡбрадовалъ ся и лехче мнѣ стало яко покаяние ваше
приял бг҃ъ слава ѡ сем бг҃у таже тот же пилатъ полуголова ꙇванъ елагин был у нас
в пустозере и взял у нас скаску сице реченно год и мсцъ и паки мы ст҃ых ѿц҃ъ
предание держимъ неизмѣнно а паисѣя алеѯандръскаго патриарха с товарыщи
еретическое соборище проклинаемъ ꙇ иное там говорено многонко ꙇ никону еретику
достало с посем привели нас к плахе ꙇ прочитали наказ ꙇзволил де гcд҃рь ꙇ бояря
приговорили тебя аввакума в мѣсто смертные казни учинит струб в землю ꙇ здѣлавъ
ѡкошко дават хлѣбъ ꙇ воду а прочимъ таварищам рѣзать без милости языки ꙇ сѣчь
руки ꙇ я плюнувъ на землю говорилъ я реку плюю на ево кормлю не едше умру а не
предамъ блговѣрия и потом повели меня в темницу и не елъ днеи з десяток да братя
велѣли таже свщнника лазаря взяли и вырѣзали языкъ ꙇз горла кровь попошла да и
перестала ѡнъ в то время без языка и паки говорит сталъ таже положа правую руку
на плаху по запястье ѿсѣкли и рука ѿсѣченая лежа на земли сложила сама по
преданию перъсты ꙇ долго лежала пред народы исповѣдала бѣдная и по смерти
знамение спасителево неизмѣнно мнѣ су и самому сие чюдно бездушная ѡдш҃евленных
ѡбличаетъ я на третеи дн҃ь у лазаря во ртѣ рукою моею гладилъ ино гладко языка
нѣтъ а не болитъ далъ бг҃ъ а говоритъ яко ꙇ прежде играетъ надо мною щупаи
протопопъ забеи руку в горло то не бо с не ѿкушу и смѣхъ с ним и горе я говорю
чево щупать на улице языкъ бросили ѡн же сопротивъ собаки ѡнѣ вражи дѣти пускаи
мои едятъ языки первои у него лехче и у старца на москвѣ рѣзаны были а нн҃ѣ
жестоко гораздо а по дву годах ꙇ ѡпять инои язык выроз чюдно с первои жо
величиною лишо маленко тупенек таже взяли соловецкаго пустынника старца епиѳания
ѡн же моливъ пилата тощнѣ ꙇ ѕѣло умилне да же повелитъ ѿсещи главу его по плеча
вѣры ради и правости закона пилатъ же ѿвѣща ему гл҃а батюшко тебя упокоит а
самому мнѣ гдѣ дѣт ца не смѣю гсдрь такъ здѣлат ꙇ не послушавъ полуголова
старцова моления не ѿсѣче главы его но повелѣ язык его вырѣзат вес же старец же
прекрстя лице свое и рече на нб҃о взирая ги҃ не ѡстави мя грѣшнаго потяня своима
рукама языкъ свои спекулатару на нож налагая да же не милуя его рѣжетъ палач же
дрожа ꙇ трясыи ся насилу выколупалъ ножемъ языкъ из горла ужас бо ѡбдержаше ево
и трепетенъ бяше палач же пожалѣя старца хотя ево руку по составамъ рѣзать да же
бы зажило впред скорѣе старец же ища себѣ смерти поперегъ костеи велѣлъ ѿсѣщи ꙇ
ѿсѣкоша четырѣ перъста ꙇ сперва говорил гугниво таже молилъ прчстую бг҃омт҃рь и
показаны ему ѡба языки московскои и пуцтозеръскои на воздухе ѡн же единъ взяв
положил в ротъ свои и с тѣхъ мѣстъ стал говорит чисто ꙇ ясно а язык совершенъ
ѡбрѣте ся во ртѣ посем взяли дьякона ѳеодора ꙇ языкъ вырѣзали вес же ѡсталъ ся
кусочик в горлѣ маленекъ накос рѣзанъ не милость показуя но руки не послужили ѿ
дрожи и трепета ножъ ꙇз рукъ валилъ ся тогда на тои мѣре ꙇ зажил а ѡпослѣ ꙇ паки
с прежнеи вырос лише маленко тупенек во знамение бг҃ъ так устроилъ да же разумно
невѣрному яко рѣзан мы вѣрни суть и бе знамения вѣруемъ старому х҃у ꙇс҃у сн҃у
бж҃ꙇю свѣту и преданное ѿ ст҃ых ѿц҃ъ старобытное в цр҃кви держим не измѣнно а
иже кому недоразумно тотъ смотри на знамение ꙇ подкрѣпляи ся у него же дьякона
ѿсѣкли руку поперегъ ладони ꙇ все дал бг҃ъ здорово стало по прежнему говоритъ
ясно ꙇ чисто и у него в другоряд же язык рѣзан на москвѣ менши н҃нѣшняго рѣзано
было пускаи никонияня бѣдные кровию нашею питают ся яко медъ ꙇспивая таже
осыпали насъ землею струбъ в землѣ ꙇ паки ѡколо земли другои струбъ и паки ѡколо
всѣхъ ѡбщая ѡграда за четырми замками стражие же десятеро с чл҃вѣком стрежаху
темницу мы же здѣс и на мезени ꙇ посвюду сидящїи в темницах поем пред влдкою
х҃омъ сн҃омъ бж҃їим пѣсни пѣсням их же соломан воспѣтъ зря на мт҃рь вирсавию се
еси добра прекрасная моя се еси добра любимая ѡчи твои горятъ яко пламен ѡгня
зубы твои бѣлы паче млека зрак лица твоего паче солнечных лучь и вся в красотѣ
сияеш яко дн҃ь в силѣ своеи аминь хвала ѡ ц҃рви посем у всякаго правовѣрна
прощения прошу ꙇное было кажет ся и не надобно говорит да прочтох дѣяния
апстльская ꙇ послания павлова апстли ѡ себѣ возвѣщали жо егда бг҃ъ содѣлаетъ в
них не нам бг҃у нашему слава а я ничтоже есмь рекох ꙇ паки реку аз есмь грѣшникъ
блудник и хищник тать ꙇ убіица друг мытаремъ ꙇ грѣшникамъ ꙇ всякому чл҃вѣку
ѡкаяннои лицемѣрецъ простите же ꙇ молите ся ѡ мнѣ а я ѡ вас чтущихъ сие ꙇ
послушающих неука я члвѣкъ ꙇ несмысленъ гораздо болши тово жит не умѣю а что
здѣлаю я то людямъ ꙇ сказываю пускаи бг҃у молят ся ѡ мнѣ в дн҃ь вѣка вси же
познаютъ содѣланная мною или добрая или злая но аще ꙇ неученъ словомъ но не
разумом не ученъ диалектика ꙇ риторика ꙇ философꙇи а разумъ хв҃ъ в себѣ имам
якоже ꙇ ап҃тлъ гл҃етъ аще ꙇ невѣжда словомъ но не разумомъ еще вам про
невѣжество свое скажу зглупалъ ѿц҃а своего заповѣдь преступил ꙇ сего ради дом
мои наказанъ бысть внимаи бг҃а ради и моли ся ѡ мнѣ егда еще я былъ попом
дхв҃никъ цр҃вь стефан внифаньтиевичь бл҃гословил меня ѡбразом филиппа
митрополита да кн҃гою еѳрема сирина себя ползоват прочитая и людеи а я ѡкаяннои
презрѣвъ бл҃гословение ѡтеческое ꙇ приказ ту книгу брату двоюродному по докуке
ево на лошед променял у меня же в дом былъ братъ мои роднои именем евѳимеи ѕѣло
грамотѣ былъ гораздъ ꙇ ѡ церквѣ велико прилѣжание имѣлъ на послѣдок взятъ был к
болшой цр҃внѣ в веръхъ а в мор ꙇ з женою преставил ся сеи евѳимеи лошедь сию
поил и кормил ꙇ гораздо ѡб неи прилѣжал презирая ꙇ правило многажды ꙇ видѣ бг҃ъ
неправду з братом в насъ яко неправо ходим по истиннѣ я книгу променял ѿц҃ову
заповѣдь преступил а братъ правило презирая ѡ скотинѣ прилѣжалъ ꙇзволил нас
влдко сице наказат лошедь ту по ночам ꙇ в д҃нь в конюшнѣ стали бѣси мучит всегда
заезжена мокра ꙇ еле стала жива я недоумѣю ся коея ради вины бѣсъ ѡзлобляетъ нас
так и в дн҃ь недлныи послѣ ужины в келеином правилѣ на полунощнице братъ мои
евѳимеи говорилъ кафизму непорочную и завопилъ высоким гласом призри на мя ꙇ
помилуи мя ꙇ испустя кн҃гу ꙇз рукъ ударил ся ѡ землю ѿ бѣсовъ бысть пораженъ
начал неудобно кричать ꙇ вопить понеже бѣси жестоко мучиша его в дому же моем
ꙇные родные два брата козма и герасим болши ево а не смогли ево держать ꙇ всѣхъ
домашних чл҃вѣкъ с тритцеть держа ево плачютъ пред х҃омъ ꙇ моля ся кричатъ гси
помилуи согрѣшили пред тобою прогнѣвали блг҃ость твою за мл҃твъ ст҃ых ѿц҃ъ наших
помилуи юношу сего а ѡнъ пущи бѣсит ся и бьет ся ꙇ кричитъ и дрожитъ аз же
помощию бж҃иею в то время не смутил ся ѿ голки бѣсовския тоя кончавше правило
ѡбычное паки начах х҃у и бц҃е молити ся со слезами гл҃я всегосподованная гспже
влдчце моя прест҃ая бц҃е покажи ми за которое мое согрѣшение таковое быст ми
наказание да уразумѣвъ кая ся пред сн҃ом твоим и пред тобою въпред тово не стану
дѣлать и плачючи послал во ц҃рквь по потребник ꙇ по ст҃ую воду сн҃а моего
дх҃внаго симеѡна юношу лѣтъ в четырнатцет таков же что ꙇ евѳимеи дружно меж себя
живуще симеѡнъ со евѳимием кн҃гами ꙇ правилом другъ друга подкрѣпляюще и
веселяще ся ѡба в подвиге живуще крѣпко в постѣ и мл҃твѣ тои же симеѡн по друге
своем плакавъ сходилъ во цр҃квь ꙇ принес книгу и ст҃ую воду ꙇ начахъ аз
дѣиствовать над ѡбуреваемым мл҃твы великаго василия ѡнъ мнѣ симеѡнъ кадило ꙇ
свѣщи подносил ꙇ воду ст҃ую а прочїи беснующаго ся держали егда в мл҃твѣ дошла
рѣчь аз ти ѡ имени гсдни повелеваю душе нѣмыи ꙇ глухїй ꙇзыди ѿ создания сего ꙇ к
тому не вниди в него но иди на пустое мѣсто ꙇдѣже чл҃вѣкъ не живетъ но токмо
бг҃ъ призираетъ бѣс же не слушаетъ не идетъ из брата и я паки ту же рѣчь
вдругорядъ ꙇ бѣсъ еще не слушаетъ пущи мучитъ брата ѡхъ горѣ какъ молыть ꙇ
соромъ ꙇ не смѣю но по повелѣнию старца епиѳания говорю коли ужъ ѡ сем ѡнъ
приказалъ написать сице было взялъ я кадило ꙇ покадилъ ѡбразы ꙇ бѣснова и потомъ
ударилъ ся ѡ лавку рыдавъ на многъ час возставше в третьїе ту же василиеву рѣчь
закричалъ к бѣсу ꙇзыди ѿ создания сего бѣс же скорчилъ в колцо брата ꙇ пружав ся
ꙇзыде ꙇ сѣлъ на ѡкошке брат же бывъ яко мертвъ аз же покропил ево ст҃ою водою ѡн
же очхня с перъстом мнѣ на ѡкошко на бѣса сидящаго указуетъ а самъ не говорит
связавшу ся языку его аз же покропилъ водою ѡкошко ꙇ бѣсъ сошелъ в жерновыи угол
брат же паки за ним перъстомъ указует аз же ꙇ тамъ покропилъ водою бѣсъ же ѿтоля
пошел на печ брат же ꙇ там ево указуетъ аз же и там тою же водою брат же указалъ
под печь а сам прекрстил ся и я не пошел за бѣсом но напоил брата во имя гсдне
ст҃ою водою ѡн же вздохня ꙇз глубины сердца ко мнѣ прогл҃а сице спаси бг҃ъ тебя
батюшко что ты меня ѿнял у цр҃вича ꙇ у двух кн҃зеи бѣсовских будет тебѣ бить
челом брат мои аввакумъ за твою доброту да и малчику тому спаси бг҃ъ которои
ходил во цр҃квь по кн҃гу ꙇ по воду ту ст҃ую пособлял тебѣ с ними бит ца подобием
ѡнъ что и симеѡнъ друг мои подлѣ реки сундовика меня водили и били а сами
говорятъ нам де ты ѿданъ за то что братъ твои на лошед променял кн҃гу а ты ея
любиш так де мнѣ надобе поговорит аввакуму брату чтоб книгу ту назад взял а за
нея бы дал денги двоюродному брату ꙇ я ему говорю я реку свѣтъ брат твои аввакум
ꙇ онъ ѿвѣщалъ какои ты мнѣ братъ ты мнѣ батко ѿнял ты меня у цр҃вича ꙇ у кн҃зеи
а братъ мои на лопатищахъ живетъ будет тебѣ бит челом вотъ в ызбѣ с нами же на
лопатищах а кажет ся ему подле реки сундовика а сундовик верстъ с пятнатцетъ ѿ
нас под мурашкинымъ да под лысковым течет азъ же паки ему дал ст҃ыя воды ѡн же ꙇ
судно у меня ѿнимаетъ и сьесть хочетъ сладка ему бысть вода ꙇзошла вода ꙇ я
пополоскалъ ꙇ давать стал ѡнъ ꙇ не сталъ пит ноч всю зимнюю с ним простряпал
маленко полежавъ с ним пошелъ во цр҃кв заутреню пѣть ꙇ без меня паки бѣси на
него напали но лехче прежнева аз же пришед ѿ цр҃кви ѡст҃ил его маслом ꙇ паки
бѣси ѿидоша и умъ цѣлъ сталъ но дряхлъ бысть ѿ бѣсовъ ꙇзломан на печ поглядывает
ꙇ ѿтоле боит ся егда куды ѿлучю ся а бѣси ꙇ навѣтоват станут бил ся я з бѣсами
что с собаками нд҃ли с три за грѣхъ мои дондеже кн҃гу взял ꙇ денги за нея дал ꙇ
ездил ко другу своему ꙇлариѡну ꙇгумну ѡнъ просвиру вынял за брата тогда добро
жилъ что н҃нѣ архиепскпъ резанъскои мучител стал хрстиянскои ꙇ инымъ друзямъ
дхв҃ным бил челом ѡ братѣ ꙇ умолили ѡ нас бг҃а таково то зло преступление
заповѣди ѡтеческои что же будет за преступление заповѣди господни ѡхъ да толко
ѡгон да мука не знаю какъ коротат дн҃и слабоумием ѡбьятъ ꙇ лицемѣриемъ ꙇ лжею
покрыт есмъ братоненавидѣнием ꙇ самолюбием ѡдѣянъ во осуждении всѣхъ чл҃вѣкъ
погибаю и мня ся нѣчто быти а калъ ꙇ гнои есмъ ѡкаяннои прямое говно ѿвсюду
воняю ꙇ дш҃ею ꙇ тѣлом хорошо мнѣ жит с собаками ꙇ со свиниями в конурахъ так же
ꙇ ѡнѣ воняютъ да ѱи ꙇ свини по естеству а я чрез естество ѿ грѣхъ воняю яко пес
мертвои поверженъ на улице града спаси бг҃ъ властеи тѣх что землею меня закрыли
себѣ уже воняю злая дѣла творяще да иных не соблажняю еи добро такъ да и в
темницу ко мнѣ бѣшанои зашел кирилушком звали московскои стрелец караулщик мои
ѡстриг ево аз ꙇ платье переменилъ ѕѣло вшеи было много замкнуты двое нас с ним
живем да хс҃ с нами ꙇ прч҃стая бц҃а ѡнъ миленкои бывало сцытъ под себя ꙇ серет а
я ево ѡчищаю есть ꙇ пит проситъ а без блг҃ословения взят не смѣетъ у правила
стоят не захочет дияволъ сонъ ему наводит ꙇ я чотками постегаю так и мл҃тву
творит станетъ ꙇ кланяет ся за мною стоя ꙇ егда правило скончаю ѡнъ ꙇ паки
бѣсновати ся станет при мнѣ бѣснует ся ꙇ шалуетъ а в головах у него ѡбразы ꙇ
кн҃ги ꙇ хлѣбъ ꙇ квас ꙇ прочая а ничево без меня не тронет какъ прїиду такъ
встанет и дьявол мнѣ досаждая блудит заставливает я закричю такъ ꙇ сядет егда
стряпаю в то время есть проситъ ꙇ украсть тщит ся до времени ѡбѣда а егда предъ
ѡбѣдом ѿч҃е наш проговорю и ястие бл҃гословлю так тово брашна ꙇ не естъ не
блг҃ословеннова просит ꙇ я ему напехаю силою в ротъ такъ ꙇ плачетъ ꙇ глотаетъ ꙇ
как рыбою покормлю так бѣсъ в нем вздивиячит ся а сам ꙇз него говорит ты же де
меня ѡслабил ꙇ я плакавъ пред влдкою ѡпят стягну постом ꙇ ѡкрочю ево х҃омъ таже
маслом ево ѡс҃тилъ ꙇ ѿ бѣса ѿрадило ему жилъ со мною с мсцъ и болши перед
смертью ѡбразумилъ ся я ꙇсповѣдал ево ꙇ причастил ѡн же ꙇ престави ся потом я
гробъ ꙇ саван купя велѣлъ у цр҃кви погребъсти и сорокоустъ по нем дал лежалъ у
меня мертвои сутки в тюрмѣ и я ночю вставъ бг҃а помоля ꙇ ево мертвова бл҃гословя
поцеловав ся с ним ѡпять лягу подлѣ нѣво спат таварищ мои миленкои был слава
бг҃у ѡ семъ н҃нѣ ѡнъ а завътра я так же умру да у меня ж был на москвѣ бѣшанои
филипомъ звали как я ꙇс сибири выехалъ в углу в ызбѣ прикованъ к стѣнѣ понеже в
нем был бѣсъ суровъ ꙇ жесток бил ся ꙇ драл ся ꙇ не смогли дамашние ладить с ним
егда ж аз грѣшныи со крстом ꙇ с водою прїиду повиненъ бывает ꙇ яко мертвъ падает
пред крстом ꙇ ничево не смѣетъ дѣлат надо мною ꙇ мл҃твами ст҃ых ѿц҃ъ сила бжия
ѿгнала бѣса ѿ него но токмо ум еще былъ несовершенъ феѡдор юродивои был
приставленъ над ним что на мезени ѿступники удавили вѣры ради старыя еже во х҃а
ѱалтыр над филиппом говорилъ ꙇ учил млт҃ву говорить а я сам во дн҃и ѿлучаше ся
дому своего токмо в нощи дѣиствовал над ним по нѣкоем времени пришел я ѿ федора
ртищева ѕѣло печаленъ понеже сь еретиками бранил ся ꙇ шумѣлъ в дому ево ѡ вѣре ꙇ
ѡ законѣ а в моемъ дому в то время учинило ся нестроиство протопопица з
домочадицею фетинею побранили с дьяволъ ссорилъ ни за што и я пришед не утерпя
бил их ѡбѣих ꙇ ѡскорбил гораздо въ печали своеи да и всегда таки я ѡкаяннои
сердитъ драт ца лихои горе мнѣ за сие согрѣшилъ пред бг҃омъ ꙇ пред ними таже
бѣсъ въ филиппѣ вздивьял ꙇ начал кричать ꙇ вопит ꙇ чепь ломат бѣся с на всѣх
дамашних ужас нападе ꙇ голъка бысть велика ѕѣло аз же без исправления приступил
к нему хотя ево укротить но бысть не по прежнему ухватилъ меня ꙇ учал бит и драт
ꙇ всяко яко паучину терзает меня а сам говоритъ попал ты в руки мнѣ я токмо
млт҃ву говорю да без дѣлъ ꙇ млт҃ва не ползуетъ ничто дамашние не могутъ ѿнят а я
ꙇ сам ему ѿдал ся вижу что согрѣшилъ пускаи меня бьетъ но чюден гд҃ь бьет а
ничто не болит потом бросилъ меня ѿ себя а сам говоритъ не бою с я тебя так мнѣ
стало горко ѕѣло бѣсъ реку надо мною волю взялъ полежал маленко собрал ся с
совѣстию вставше жену свою сыскал ꙇ пред нею прощат ца стал а сам еи кланяя ся в
землю говорю согрѣшил настася марковна прости мя грѣшнаго ѡна мнѣ также кланяет
ся посем ꙇ с ѳетинею тѣм же подобиемъ прощал ся человѣкъ было десяток другои ꙇ
жена ꙇ дѣти стегали за епитимию ꙇ плачютъ бѣдные ꙇ бьютъ а я говорю аще меня кто
не биет да не имат со мною части ꙇ жребия в будущем вѣце ꙇ ѡнѣ ꙇ не хотя бьютъ а
я ко всякому удару по мл҃твѣ ꙇс҃овои говорю егда ж ѿбили всѣ ꙇ я возстав
прощение пред ними жъ сотворил бѣсъ же видѣвъ неминучюю ѡпят ꙇс ѳилиппа вышел
вонъ я кр҃томъ филиппа блг҃ословил ꙇ ѡи по старому хорош сталъ ꙇ потом бж҃иею
бл҃годатию ꙇ исцелѣлъ ѡ х҃ѣ ꙇс҃ѣ г҃дѣ нашем ему же слава со ѿцем ꙇ со ст҃ым
дх҃ом н҃нѣ ꙇ прсно ꙇ во вѣки вѣком а егда я в сибири в тоболске был туды еще
везли привели ко мнѣ бѣшанова феѡдором звали жесток же был бѣсъ в нем cоблудилъ
в велик дн҃ь празникъ наругая да и взбѣсил ся жена ево сказывала ꙇ я в дому
своем держалъ мсца з два стужалъ ѡб немъ бжству в цр҃квь водил ꙇ масломъ ѡст҃ил
ꙇ помиловал бг҃ъ здравъ бысть ꙇ умъ ꙇсцелѣ ꙇ сталъ со мною на крылосѣ пѣть а
грамотѣ не ученъ ꙇ досадил мнѣ в литоргию во время переноса аз же ево в то время
на крылосѣ побивъ ꙇ в притворѣ пономарю велѣлъ к стѣне приковат ѡн же вышатавъ
пробои взбѣсил ся ꙇ старова больши ꙇ ушедъ к болшому воеводѣ на двор людеи
розгонявъ ꙇ сонъдукъ разломавъ плате княинино на себя вздѣлъ въ верху у них
празнуетъ бытто доброи чл҃вѣкъ кн҃зь же ѿ цр҃кви пришедъ ꙇ ѡсердя с велѣлъ
многими людми в тюрму ево ѿтащит ѡн же в тюрмѣ юзников бѣдных перебилъ ꙇ печь
розломал кн҃зь же велѣлъ в село ко своим ево ѿслат гдѣ ѡнъ живалъ ѡн же ходя в
дрв҃нях пакости многия творил всякъ бѣгаетъ ѿ него а мнѣ не дадутъ воеводы
ѡсердя с я по немъ пред влдкою на всяк дн҃ь плакал бг҃ъ было ꙇсцелил да я сам
погубилъ посем пришла грамота с москвы велѣно меня на лѣну ꙇс тоболска сослат
егда я на рѣку в петров дн҃ь в дощеникъ собралъ ся пришелъ ко мнѣ бѣшанои мои
ѳеѡдор целоуменъ на дощенике при народѣ кланяет ся на ноги мои а самъ говоритъ
спаси бг҃ъ батюшко за млсть твою что пожаловалъ помиловалъ мя бѣжалъ де я по
пустыни третева дн҃и а ты де мнѣ явилъ ся ꙇ бл҃гословилъ меня крстом бѣси де ꙇ
ѿбѣжали ѿ меня ꙇ я де ꙇ н҃нѣ пришед паки ѿ тебя мл҃твы ꙇ благословения прошу аз
же ѡкаянныи поплакал глядя на него ꙇ возрадовах ся ѡ величиї бг҃а моего понеже ѡ
всѣхъ печет ся ꙇ промышляет гсдь ево ꙇсцелил а меня возвеселил ꙇ поуча ево ꙇ
бл҃гословя ѿпустил к женѣ ево в домъ а самъ поплыл в ссылку моля ѡ нем свѣта х҃а
да сохранитъ его ѿ неприязни впред бг҃у нашему слава простите меня старець с
рабом тѣмъ хв҃ым вы мя понудисте сие говорит ѡднако ужъ розвякал ся еще вамъ
повѣсть скажу еще в попах былъ там же гдѣ брата бѣси мучили была у меня в дому
молодая вдова давно ужъ ꙇ имя еи забылъ помнит ся кабы евѳимьею звали ходит ꙇ
стряпаетъ все дѣлает хорошо какъ станемъ в вечер правило начинат так ея бѣсъ
ударитъ ѡ землю ѡмертвѣет вся ꙇ яко камен станет кажет ся ꙇ не дышит ростянетъ
ея на полу ꙇ руки ꙇ ноги лежит яко мертва я ѡ всепѣтую проговоря кадилом покажу
потом крстъ положу еи на голову ꙇ мл҃твы великаго василия в то время говорю такъ
голова под крстом свободна станет баба ꙇ заговоритъ а руки ꙇ ноги ꙇ тѣло еще
каменно я по руке поглажу крстом так ꙇ рука свободна станет я так же по другои ꙇ
другая ѡсвободит ся так же я и по животу так баба ꙇ сядетъ ноги еще каменны не
смѣю туды гладит крстом думаю думаю да и ноги поглажу баба ꙇ вся свободна станет
воставше бг҃у помоля с да и мнѣ челом прокуда таки ни бѣс ни што в неи был много
време так в неи ꙇграл маслом ея ѡст҃ил такъ вовсе ѿшелъ ꙇсцелѣла дал бг҃ъ а иное
два василия бѣшаные бывали у меня прикованы странно ꙇ говорит про нихъ а еще
сказат ли старец повесть тебѣ блазновато кажет ся да уже сказат не пособит в
тоболске была дв҃ца у меня ан҃ною звали какъ впред еще ехал маленка ꙇс полону ꙇс
кумыкъ привезена дѣвъство свое непорочно соблюла в совершенъствѣ возраста
ѿпустил ея хозяинъ ко мнѣ ѕѣло правилне ꙇ бг҃оугодие жила позавидѣ дияволъ
добродѣтели ея наведе еи печал ѡ елизарѣ ѡ первом хозяинѣ ея ꙇ стала плакат по
нем таже ꙇ правило презират и мнѣ учинила с противна во всем а доч мнѣ дхв҃ная
многажды в правило ꙇ не моля с простоит дремлет прижавъ руки блгохитрыи ж бг҃ъ
наказуя ея попустил бѣса на нея стоя лѣностию в правило да и взбѣсит ся аз же
грѣшныи жалѣя по неи крстом бл҃гословлю ꙇ водою покроплю ꙇ бѣсъ ѿступит ѿ нея ꙇ
тово было многажды таже в правило задремавъ ꙇ повалила ся на лавку ꙇ уснула ꙇ не
пробудила с три дн҃и ꙇ три нощи тогда сегда дохнетъ аз же по временам кажу ея
чаю умретъ в четвертыи же дн҃ь встала ꙇ сѣдши плачетъ есть даютъ не естъ ꙇ не
говоритъ того ж дн҃я в вечер проговоря правило ꙇ распустя всѣхъ во тмѣ началъ я
правило поклонное по ѡбычаю моему ѡна же приступя ко мнѣ пад поклонила с до
земли аз же ѿ нея ѿшелъ за стол боя ся ꙇскусу дьяволскова ꙇ сѣлъ на лавке млт҃вы
говоря ѡна ж к столу приступя говорит послушаи гд҃рь велѣно тебѣ сказат я ꙇ
слушат сталъ ѡна же плачючи говорить егда де я батюшко на лавку повалила с
приступили два анг҃ла ꙇ взяли меня ꙇ вели ѕѣло тѣснымъ путем на лѣвои странѣ
слышала плачь с рыданиемъ ꙇ гласы умилны жилища ꙇ полаты стоятъ ꙇ едина полата
всѣхъ болши ꙇ паче всѣхъ сияеть красно ввели де меня в нея а в неи де стоятъ
столы а на нихъ послано бѣло ꙇ блюда з брашнами стоятъ по конец де стола древо
многовѣтвено повѣвает ꙇ гараздо красно а в немъ гласы птичьи умилны ѕѣло не могу
про них н҃нѣ сказать потом де меня вывели ꙇз нея ꙇдучи спашиваютъ знаеш ли чья
полата сия ꙇ я де ѿвѣщала не знаю пустите меня в нея ꙇ ѡнѣ мнѣ ѿвѣщали сопротивъ
ѿца твоего аввакума полата сия слушаи ево так де ꙇ ты будеш с ним крсти ся
слагая перъсты так ꙇ кланяи ся бг҃у какъ тебѣ ѡнѣ наказываетъ а не станеш слушат
так будеш в давешнемъ мѣсте гдѣ слышала плакание то скажи жо ѿцу своему мы не
бѣси мы анг҃ли смотри у нас ꙇ папарты ꙇ я де батюшко смотрила бѣло у ушеи тѣх их
потом ꙇспрося прощения ꙇсправила ся бл҃гочинно по прежнему жит таже ис тоболска
сослали меня в дауры аз же у сн҃а дх҃внаго ѡставилъ ея тутъ а дьяволъ ѡпят
здѣлал по своему пошла за елизара за мужъ ꙇ дѣток прижила егда услышала что я
еду назад ѿпрося с у мужа постригла с за мсцъ до меня а егда замужем была по
временам бѣсъ мучил ея егда ж аз в тоболескъ приехалъ пришла ко мнѣ ꙇ робятишек
двоих положила пред меня кающе ся плачетъ ꙇ рыдаетъ аз же пред чл҃вѣки кричю на
нея потом к обѣдне за мною црк҃вь пришла ꙇ во время переноса напал на нея бѣсъ
учала кричать кокушъкою ꙇ собакою ꙇ козою блекотат аз же зжалих ся покиня
херувимъкую пѣть взявъ крстъ ѿ ѡлтаря ꙇ на бѣса закричалъ запрещаю ти ꙇменем
гсднимъ ꙇзыди ꙇз нея ꙇ к тому не вниди в нея бѣсъ ꙇ покинулъ ея ѡна же припаде
ко мыѣ за нюже вину аз же простил ꙇ крстом ея бл҃гословил ꙇ бысть здрава дш҃ею ꙇ
тѣлом потом ꙇ на рус я вывез ея имя еи во иноцех агафья страдала много вѣры ради
з дѣтми моими на москвѣ с ываном ꙇ прокопьем за поруками их всѣхъ вмѣсте павел
митрополит волочил ко мнѣ же ѿч҃е в дом принашивали мт҃ри дѣток своих маленких
скорбию ѡдержимы грыжною и мои дѣтки егда скорбѣли во младенчествѣ грыжною жъ
болѣзнию ꙇ я маслом помажу свщ҃нным с млт҃вою презвитерскою чювъства вся ꙇ на
руку масла положа вытру скорбящему спину ꙇ шулнятка ꙇ бж҃иею блг҃одатию грыжная
болѣзнь ꙇ минует ся ꙇ аще у коего младенца та же отрыгнет скорбь ꙇ я так же
сотворю ꙇ бг҃ъ совершенно ꙇсцеляет по своему чл҃вѣколюбию ѡ сложенїи перъсть
всякому убо правовѣрну подобаетъ крѣпко перъсты в рукѣ слагая держати ꙇ крестити
ся а не дряхлою рукою знаменати ся с нерадѣнием ꙇ бѣсов тѣшит но подобает на
главу ꙇ на брюхо ꙇ на плеча класть рука с мл҃твою еже бы тѣло слышало ꙇ умомъ
внимая ѡ сих таинах крсти ся таины таинам в руке перъсты ѡбразуютъ сице разумѣи
по преданию ст҃ых ѿц҃ь подобаетъ сложити три перъста великїи ꙇ мизинец ꙇ третїи
подлѣ мизинаго всѣхъ трехъ концы вкупе се являет триꙇпостасное бжство ѿц҃а ꙇ
сн҃а ꙇ ст҃аго дх҃а таже указателныи ꙇ великосреднїи два сия сложити ꙇ единъ ѿ
двухъ великосреднїи мало наклонити се являетъ хв҃о смотрение бжства ꙇ
чл҃вѣчества таже вознести на главу являаетъ умъ нерожденныи ѿц҃ъ роди сн҃а
превѣчнаго бг҃а прежде вѣкъ вѣчныхъ таже на пупъ положити являет воплощение х҃а
сн҃а бж҃ия ѿ ст҃ыя бг҃оѿроковицы м҃рїи таже вознести на правое плечо являет хв҃о
вознесение ꙇ ѡ десную ѿц҃а сѣдѣние ꙇ праведных стояние таж на лѣвое плечо
положити являет грѣшных ѿ праведных ѿлучение ꙇ в муки прогнание ꙇ вѣчное
ѡсуждение тако научиша нас перъсты слагати стїи ѿц҃ы мелетїи архиепскпъ
антиѡхїискїи ꙇ ѳеѡдоритъ блж҃ныи епскпъ киринѣискꙇи ꙇ петръ дамаскинъ ꙇ максим
грекъ писано ѡ семъ во многих книгах по ѱалтырях ꙇ в кирилове ꙇ о вѣре в к҃нге ꙇ
в максимове кн҃ге ꙇ петра дамаскина в кн҃ге ꙇ в житье мелетиеве вездѣ единако
ст҃їи ѡ таинѣ сеи по вышереченному толкуютъ ꙇ ты правовѣрнѣ назидая себя страхом
гсднимъ прекрстя ся ꙇ падъ поклони ся главою в землю се являетъ адамово падение
егда же восклонис ся се являет хв҃ым смотрением всѣхъ нас востание гл҃и млт҃ву
сокрушая свое сердце гси ꙇс҃е х҃е сн҃е бж҃їи помилуи мя грѣшнаго таже твори по
уставу ꙇ метание на колѣну какъ црк҃вь прежде держала ѡпираи ся руками ꙇ колѣнми
а главу до земли не доводи такъ никонъ черныя горы ꙇгуменъ повелѣвает в своеи
кн҃ге творити метания всакому своя плоть пометати пред бго҃мъ подобаетъ без
лѣности ꙇ без гордыни во црк҃ви ꙇ в дому ꙇ на всяком мѣсте ꙇзряднее же в великїи
постъ томить плоть своя по уставу да не воюетъ на духъ в празники же ꙇ в суботы
ꙇ в нд҃ли просто молим ся стояще поклоны по уставу творим поясные ꙇ в цр҃кве ꙇ в
кѣлье ꙇзравняюще главу противъ пояса понеже празника ради не томим плоти
метанием а главу наклоняем в пояс без лѣности ꙇ без гордыни гсду бг҃у ꙇ творцу
нашему субота бо есть упокоения днь в он же гсдь почи ѿ всѣхъ дѣлъ своихъ а
нд҃ля всѣхъ нас востание воскресения ради тако же ꙇ празники радосно ꙇ дх҃вно
веселяще ся торжествуем видиш ли бг҃олюбче какъ у ст҃ых тѣхъ положено розводно ꙇ
спасително ꙇ покоино не какъ у н҃нѣшных антихристова духа ꙇ в великои постъ
метания на колѣну класть ѡкаянные не захотѣли гордыни ꙇ лѣности ради да что сему
конецъ будетъ развѣ умерши станут кланят ца прилѣжно да мертвые уже на ногах не
стоят ꙇ не кланяют ся лежатъ всѣ ꙇ ѡжидаютъ ѡбщаго востания ꙇ противо дѣлъ
воздаяния а мнѣ видят ся равны уже ѡнѣ мертвецам тѣмъ аще ꙇ живи сут но исполу
живи но дѣла мертвечия творят срамно ꙇ гл҃ати ѡ них ѡнѣ жо бѣдные мудръствуютъ
трема перъсты крстит ца болшои ꙇ указателныи ꙇ великоисреднїи слагая в троицу а
не вѣдомо в какую болшо в ту что во апоколеѱисе пишет ꙇванъ бг҃ословъ змїи звѣрь
лживыи пророкъ толкование змїи гл҃ет ся дияволъ а лживыи пророкъ учител ложнои
папа ꙇли патриархъ а звѣрь цр҃ь лукавои любяи лесть ꙇ неправду сия три перъста
предал фармос папа римъскои блгословлял ꙇ крстилъ ся ими ꙇ по нем бывыи стефанъ
седмыи папа выкопавъ поругал ево перъстъ ѿсѣкше бросилъ на землю ꙇ разступила ся
земля ꙇ пожре персть таже ѿсѣкше другїи бросилъ ꙇ бысть пропасть велика потом ꙇ
третии ѿсѣкши бросил ꙇ иззыде ꙇз земли смрад лютъ ꙇ начаша люди ѿ смрада
ꙇздыхати стефан же велѣл ꙇ тѣло фармосово в тиверь реку кинути ꙇ сложа персты
своя по преданию блг҃ословил пропасть ꙇ сниде ся земля по прежнему паки ѡ сем
писано в лѣтописце латынском ѡ вѣрѣ кн҃га указуетъ лѣтописецъ которои но аще
ревнитель стефанъ ꙇ ѡбличилъ сию триперъсную ерес а ѡднако римляне ꙇ до н҃нѣ
трема персты крстят ся потом ꙇ полшу прелстили ꙇ вси ѡкресныя рѣши немец ꙇ серби
ꙇ албанасы ꙇ волохи ꙇ греки вси ѡболстили с а н҃нѣ ꙇ наша рус ту же три перста
возлюбила предание никона ѿступника со дьяволомъ ꙇ с фармосом еще же ꙇ новои
адовъ пес выскочил ꙇз безны в греках дамаскинъ ꙇподдьиякон безимянник ꙇ предал
безумным грекам тѣ же три перста толкует за троцу ѿсѣкая вочл҃вѣчение хв҃о чему
быть выблядок того же римскаго костела брат никону патриарху да там же в греках
какои то сказываютъ протопоп малакса архиереѡмъ ꙇ ереѡмъ бл҃гословлят рукою
повелевает нѣкако странно сложа персты ꙇс҃ х҃омъ все дико у давешняго врага
вочл҃вѣчения нѣтъ а у сего малаксы ст҃ыя троцы нѣтъ чему быть время то пришло
нѣкѣмъ им ꙇграт аже не бг҃омъ да что на нихъ ꙇ сердитоват писаное время пришло
ꙇпполитъ ст҃ыи ꙇ еѳремъ сиринъ ꙇздалеча уразумѣвъ ѡ семъ времени написали сице ꙇ
дастъ имъ скверныи печат свою за знамение спасителево се ѡ трехъ перъстах
реченно егда сам себя волею своею печатает трема персты таковаго умъ тѣменъ
бывает ꙇ не разумѣвает правая всегда помрачен печати ради сея скверныя еще же ꙇ
другое писание ꙇ возложитъ им скверныи ꙇ мерскїи ѡбраз на чело се писано ѡ
архиереиском блгословениї еже малакса предал ѿ разумѣющих толкует ся ꙇдолъ в
руке слагая на чело возлагаютъ еже есть мерскїи ѡбраз да будутъ ѡнѣ прокляти со
своим мудрованиемъ развращеннымъ тотъ такъ другои ꙇнакъ сами в себѣ несогласны
враги крста хв҃а мы же держим ст҃ыхъ ѿц҃ъ предание мелетїя ꙇ прочих неизмѣнно
якоже знаменуем ся пятью перъсты тако же ꙇ бл҃гословляемъ пятью перъсты во х҃а ꙇ
во ст҃ую троцу слагая по вышереченному какъ стїи предаша ꙇ при ц҃рѣ ꙇване бывыи
в москвѣ помѣстныи собор так же персты повелевает слагати якоже феѡдорит ꙇ
мелетїи ꙇ петръ ꙇ максим грек научиша пятю персты крстити ся ꙇ бл҃гословляти
тамо на соборѣ быша знаменосцы гурїи ꙇ варсонофїи ꙇ филиппъ руския чюдотворцы ꙇ
ты правовѣрне без сомнѣния держи предание ст҃ых ѿц҃ъ бг҃ъ тебя блгословит умри
за сие ꙇ я с тобою же долженъ станемъ добре не предадимъ блговѣрия не по што нам
ходитъ в персиду мучит ця а то дома вавилонъ нажили слава ѡ семъ х҃у сн҃у бж҃ию
со ѿц҃емъ ꙇ со ст҃ымъ дх҃ом н҃нѣ ꙇ прсно ꙇ во вѣки вѣком амин ну старецъ моево
вякания много веть ты слышалъ ѡ имени гд҃ни повелеваю ти напиши ꙇ ты рабу тому
хв҃у какъ бц҃а бѣса тово в руках тѣхъ мяла ꙇ тебѣ ѿдала ꙇ как муравьи те тебя за
таиное тъ удъ ели ꙇ как бѣс отъ дрова те сожег ꙇ как кѣлья та ѡбгорѣла а в неи
все цѣло ꙇ как ты кричал на н҃бо то да и ꙇное что помниш служаи ж что говорю не
станеш писат такъ я ѡсержу с у меня любил слушат чево соромїт ца скажи жо хотя
немношко апстли павел ꙇ варнава на соборѣ сказывали ж во еросалимѣ пред всѣми
елика сотвори бг҃ъ знамения ꙇ чюдеса во языцех с нима в дѣянꙇих зач л҃ ѕ ꙇ м҃ в
зач ꙇ величаше ся ꙇмя гсда ꙇс҃а мнози же ѿ вѣровавших прихождаху ꙇсповѣдующе ꙇ
сказующе дѣла своя да ꙇ много тово наидет ся во апстлѣ ꙇ в дѣянїи сказываи не бо
с лише совѣсть крѣпку держи не себѣ славы ꙇща говори но х҃у ꙇ бц҃е пускаи рабо
тъ хв҃ъ веселит ся чтучи а мы за чтущих ꙇ послущающихъ станемъ бг҃а молит какъ
умремъ так ѡнѣ помянут нас а мы ихъ там помянем наши ѡнѣ люди будут там у х҃а а
мы их во вѣки вѣкомъ аминь ѿ гостѧтꙑ къ васильви ѥже ми отьць даѧлъ и роди
съдаѧли а то за нимь а нꙑнѣ водѧ новѹю женѹ а мънѣ не въдасть ничьтоже избивъ
рѹкꙑ пѹстилъ же мѧ а инѹю поѧлъ доеди добрѣ сътворѧ ѿ бориса ко ностасии како
приде сѧ грамота тако пришли ми цоловѣкъ на жерепцѣ зане ми здѣсе дѣлъ много да
пришли сороцицю сороцицѣ забꙑле грамота ѡтъ жизномира къ микѹле кѹпилъ еси робѹ
плъскове а нꙑне мѧ въ томъ ѧла кънѧгꙑни а нꙑне сѧ дрѹжина по мѧ порѹчила а нꙑне
ка посъли къ томѹ мѹжеви грамотѹ ели ѹ него роба а се ти хочѹ коне кѹпивъ и
кънѧжъ мѹжъ въсадивъ та на съводꙑ а тꙑ атче еси не възалъ кѹнъ техъ а не емли
ничътоже ѹ него ѿ есифа к ънфиму чтъ пришле ѿ маркь к тобѣ людии ѡлькса или къ
жене мъѥи ѿвѣцаи ѥму такъ какъ ѥси дъкънчалъ марке съ мнъю мнѣ вꙑѥхати на
петръво дн҃е к тобѣ и росмътрити сьла своѥгъ тъбѣ ръже свъѧ снѧти а мнѣ накладꙑ
твоѥ дати а истина дана а четъ ѡмьшѣ пришлю и вꙑ имъ къне мъи голубꙑи даите съ
людми да те съхѣ не кладе а не възме и вꙑ во стадъ пустите педъ людми пусти на
немъ тѧжѧ а не на мнѣ а ѧзо сѧ саме с нимо ꙋведаю п]о[клѣп]ает[ь сего м҃:ми
рѣзанами а замъке кѣле а двьри кѣлѣ а господарь въ не тѧжѣ не дѣе а продаи
клеветьника того а ѹ сего смьръда въз[ѧти] еп҃ѹ смьрьди побити клеветьник[а
г]р[амота] ѡ[тъ гю]р[ьг]ѧ к[ъ о[ть]чеви и къ матери продавъше дворъ идите же
сѣмо смольньску ли кꙑевѹ ли дешеве ти хлебе али не идете а присъте ми грамотичу
сторови ли есте поколоно ѡ гаврили ѡ посени ко зати моемѹ ко горигори жи кѹмѹ и
ко сестори моеи ко ѹлити чо би есте поихали во городо ко радости моеи а нашего
солова не ѡставили да бого вамо радосте ми вашего солова вохи не ѡсотавимо ѿ
домагости къ хотѣнѹ ѣзьскѣ роздрѹбили полъ пѧта десѧте гривьнъ да ѧзъ ти тѹ сѣжѹ
а вълъчинѹ си посъли мѹжь инъ ѿ сьмъка къ кѹлотъкѣ оже то ѥси казале несъдѣ
вѣверичь тихъ дѣлѧ коли то еси приходиле въ рѹсь съ лазъ[в]къмъ тъгъдъ възѧле ѹ
мене лазъвке переѧславьлѣ ѿ василѧ къ ростих[ѫ продаите половъи конь а ризьи
кърините въ [х]лѣвъ а бѫръръи напишите нарѧдите же мѫжь въложите же д҃ рзнѣ
несъдицеви полъ пѧтѣ рѣза[нѣ а мъ]нѣ еси въдале дъвѣ кѹнѣ цьто же за м[ъною
твориши [за] мъною осмь кѹнъ и гривьна поиди же въ горо[дъ мо]гѹ сѧ съ тобою ѧти
на водѹ ѿ моисе]ѧ ко спирокѹ оже ти не возѧло матее капи воложи ю со прѹсомо ко
мне ѧзо ти олово попродале и свинеце и клепание вохо ѹже мне не ехати во
сѹжедале воскѹ кѹпленꙑ г пи а тобе поити сѹда воложи олова со цетꙑри безмене
полотенеца со дова цереленаѧ а кѹнꙑ прави со проста ѿ братѧтѣ къ нежилѹ поиди
сѹнѹ домовь свободне еси паки ли не идеши а послѹ н тѧ ѧбьтьникъ ѧ заплатиль к҃
гр҃внъ а тꙑ свбонь покланѧние ѿ ефрѣма къ братѹ моемѹ исѹхиѣ не распрашавъ
розгнѣва сѧ мене игѹмене не пѹстиле а ѧ прашалъ сѧ нъ посълалъ съ асафъмь къ
посадьникѹ медѹ дѣлѧ а пришьла есвѣ оли звонили а чемѹ сѧ гнѣваеши а ѧ вьсьгда ѹ
тебе а соромъ ми оже ми лихо мълвлѧше и покланѧю ти сѧ братьче мои то си хотѧ
мълви тꙑ еси мои а ѧ твои ѿ нѣжеке ко завидꙋ чемѹ не восолеши чето ти есемо
водала ковати ѧ дала тобѣ а нѣжѧтѣ не дала али чимо есемо виновата а восоли
отроко а водале ми еси хамече а чи за то не даси а восоли ми вѣсть а не сестра ѧ
вамо оже тако дѣлаете не исправить ми ничето же а во три колотокѣ вокꙋе то ти д҃
золотьникѣ во кольцю тию покланѧние ѿ харитание ко съѳии ежь то т]и есьмь
посълѧлѧ г҃ резане михальви на повои да же ти въдаль да молю ти сѧ госъпоже ка
моѧ да посълъ во борожь и рꙑбиць вꙑдаль ти и целѹю тѧ покланѧние ѿ домажира ко
ѧковѹ ѧ ѹ тебе слꙑшѹ цето тꙑ моловише оце е тобе н[е] годена а попровади ко моне
сестрѹ азъ бꙑле лони наделиле а нꙑне бꙑхо посолале а нꙑне слꙑшю боленѹ сестрѹ
оце ю б҃о поемете а присоли соно ко моне со ее знатебою оте побѹде сꙑно у мене а
ѧ сѧ имо потешѹ и посолю ю опѧте во городо пакꙑ ли не ѹправише того а ѧ тѧ
передамо свѧтее богородице ко нее же еси заходиле роте покланѧние ѿ ѧнокѣ со
сьлѧтою ко ѧринѣ хоцьть ти твоего дѣтѧтиць о св҃то жь ти еѣ хоцць ажь хоцьши во
брозѣ жь седь бꙋди и ѧла есмо сѧ емꙋ по рꙋкꙋ ѧко тꙑ си мловила емꙋ тꙑ дни
придьши томо дни поимꙋ и нѣ ли ти тамо повоица а крьвоши присоли а кодь ти мнѣ
хльбь тꙋ и тобѣ ѿ павъла из ростова къ братонѣжъкѹ аже то лодиѧ присълана
кꙑѧнинѧ обѣсти ѫ кънѧзѹ да ти не бѹде присловъѧ ни тобѣ ни павълови къ тобѣ
тришьдъ а въ сю недѣлю цьтъ до мьнь зъла имееши оже е[с]и къ мънѣ н[ь при]ходилъ
а ѧзъ тѧ ес мѣла акꙑ братъ собѣ ци ѹже ти есмь задѣла сълюци а тобѣ вѣдѣ ѧко
есть не годьнъ аже бꙑ ти годьнъ то [из] оцью бꙑ сѧ вꙑтьрьго притькль ци ти бѹдѹ
задѣла своимъ бьзѹмьемь аже ми сѧ поцьньши насмихати а сѹдить б҃ъ [и] моѧ
хѹдость ѿ дроцили ко поникаропу куплено ти рожи ѡсми на дсѧте полушоко а
пешеници е полушоко а нинѧ намово нету а бес куно не везюте любо же присли кунꙑ
любо же а смолови с кꙑмо любо е седе тите приеха возмете а куплено по полу
гривни роже а пешеница по сороку бес куни а на кони пришили ми в гривни серебра
а ѧ муже небогатое кланѧю сѧ нама ти хотѧ ти по и҃ куну и по мородоки грамота
отъ їли ї отъ дъмитра пльсковѫ ко либинѫ ко мостокѣ то ти мѧтьль въ поло гривьнѣ
ложьнике въ цетꙑри кѫнѣ юбрѫсе въ трьї кѫнѣ заѧле еси ѹ тьше трьї кѫнѣ а въ томь
шесть кѫно присъли присъли же мою ї малѫю нитокѫ ѣли не присолеши а рѫти тѧ хоцѫ
се илько пок[л епали т]и мѧ а въходить мѧ погосте ротѣ а не виновате есьмъ ни
вѣк[ъ]шею а посъли отрокъ на погостъ пер]е[дъ кꙑмъ бѹдеш]и въд[а]ле грамота ѿ
л]юдьславъ хотѣнѹ присъли ми вѣверичѣ оже ти свѣнѧ не пѹстѧ а присъли ѿ кюрика и
ѿ герасима к аноѳимѹ про белѹ оже ѥсте не стороговале то прислите со проста
занода ѹ насо кѹплѧ есте беле а про себе оже бѹдьше порожне то бѹди к намо а
намо ксиноѳоноте измакле а про сеи человеко мꙑ ѥго не знаѥмо а во томо божеꙗ
волѧ и твоꙗ ѿ носъка къ мѣстѧтѣ заожеричъ отрокъ лони крили сѹжъдалъцъ
ходѹтиничъ възъми довѣ гривънѣ на намъ сь грамота ѿ ѧриль ко онание въ волости
твоеи толико вода пити в городищѧньх а рушань скорбꙋ про городищѧне аже хоцьши
ополош дворѧно а бꙑша нь пакостил ѿ радослава ко хотеславѹ възми ѹ прасъла в҃
гривене и е҃ кѹно ѧкове брате еби лежѧ ебехото аесово поклонъ ѿ ностасьи къ гн҃у
къ моѥи къ бъратьи ѹ мене бориса в животѣ нѣтъ какъ се гс҃до мною попецалуѥте и
моими дѣтми воспросилѣ правищикѣ оманта ростѧгале сь фипе с ꙑваномъ стоикомъ
виделе ѥсмь и цюле промежи филипомъ и ваномъ дале филипе стоику г҃ рублѣ
серебромъ и з҃ гривенъ кунъ и конь а увѣдаѥт сѧ стоике в вири и с посадникомъ и
с сочкꙑми а то сѧ диꙗло сь седнѣ во велики дн҃ь а то диꙗло сь на погостѣ на
торгѣ поклонъ ѿ шижнѧнъ и ѿ братиловиць гн҃у ꙗкову поѥди гн҃е по свою верешь да
ть гн҃е не гнеѥ а нꙑнеца ѥсме гн҃е погибли верешь позѧбла сѣꙗти гн҃е не чего а
ѥсти такоже не чего вꙑ гн҃е промежю собою исправꙑ не учините а мъ промежю вами
погибли поклонъ ѿ смена к невѣстъкѣ моѥ аж[е будешь не помина[л]а ино у тебе
солоду бꙑло а солодъ ржанꙑи в потклѣтѣ и тꙑ возми колобью а мукѣ колко надобь и
тꙑ испеки в мѣру а мѧсо на сѣньникѣ а цто рубль дать игнату и тꙑ даи поклонън ѿ
смена ѿ ц]иха к сидору какъ имешь продавать и тꙑ даи намъ ржи на полтину какъ
людомъ поцнешь давать а граммота к тобѣ с моимъ дѣтиною поклонъ ко юрью и к
миѯсиму ѿ всихъ сиротъ цто ѥси даль намъ за клуцка за насъ не стоть насъ
продаѥть и окрадони ѿ ного ѥсми а лежи ни ѿ ного не ѿѥзде да а ми ѥсми в томъ
погибли аже ѥму будьть сидить намамъ сили ниту сидити а да намъ смирного чл҃вка
а на томъ тобѣ цоломъ покланѧние ѿ игѹмение къ офросение присли привитъкѹ и
повои ци ти многи повои а присли и до е҃ти повои а ѧ нѹгене пецалѹ сѧ цереницами
постригати въборозе томѹ даи попꙑтаи есте ли мафеї ѹ манастꙑри покланѧние ѿ
данила ко брату к ꙑгнату брать попецѧли сѧ о мне хожю ти наго ни мѧт[л]ѧ ни иого
цого а прислꙑ мѧтьле рудаво а седе кунꙑ дам[о а сомеци колико даси на сукне а
госпожа не придала а уомилоседри с]ѧ брать дае ми место зади не на цеме сѧ
кормити и кланѧю ти сѧ Ѿ созданїи ц҃рѧграда въ визанʼтїи в лѣто ҂е҃ ѡ҃ г҃
Црствоующꙋющꙋ в римѣ б҃госъдѣтелномꙋ великомꙋ констѧнтинꙋ флавїю съ тʼщанїемъ
великым ѿвсюдꙋ събравъ ѡземʼствованных хрстїан и началъ оукреплѧти и разширѧти
вѣрꙋ хрстїанʼскꙋю ц҃ркви б҃жїѧ оукрашати а иныѧ преславно въздвизати а идолы
съкрꙋшати и домы ихъ въ славꙋ божїю превращати и к ткомоу законы многы оустави
оуч҃тли ꙗко идолʼскїа капища с҃тлемъ х҃вымъ и хрстїаномъ точїю владѣти и радѣти
в средꙋ ж и в пѧтокъ постити сѧ стрстеи ради х҃выхъ а в ндлю празновати
въскрснїѧ ради хсва жидомъ жрътвы ѿнюдꙋ же не творити и на распѧтїе не ѡсꙋжати
никогоже нечестїа ради крста х҃ва и рабъ не покоупати никомоуже ѿ нихъ и на
златницехъ ѡбразы писати и быс радость велїа повсюдꙋ хрстїаном сказане ѡ взѧти
ц҃рѧграда безбожными тоуркы салтаном тоурьскымъ царемъ В лѣто ҂ѕ҃ ц҃ ѯ҃ а҃
Властвꙋющꙋ тꙋркы безбожномꙋ магметꙋ амꙋратовꙋ с҃нꙋ и бывыи тогда в мѷрꙋ и в
докончанїи быс с православным ц҃рмъ костѧнтиномъ ивановичем црствꙋющимъ въ
ц҃рѣградѣ и абїе безбожныи магметъ брань въздвиже противꙋ костѧнтина града не по
чинꙋ но съпротивꙋ сътвореныхъ сложенʼныхъ клѧтвъ воинʼство приведе много по
земли и по морю и ратовати нача и пришед внезаапꙋ ѡбʼстꙋпивъ град съ многыми
силами ц҃рь же конʼстѧнʼтинъ съ прилꙋчившими сѧ велʼможами и вси людїе града
видѣвше єго пришедʼша съ многыми силами и не вѣдѧхꙋ что сʼтворити понеже
людʼскаго събранїа въ градѣ не бѣ и братїамъ ц҃рвымъ не соущимъ тꙋ и посла ц҃рь
к магметꙋ слътанꙋ посланʼникы ѡ мироу хотиѧ оувѣдати бывшеє и ѻ мирꙋ г҃лти ѡнʼ
же ѻканʼныи безвѣрныи ж и лꙋкавыи посланʼникы ѿсла бездѣлны а самъ предивнымъ
ополченїем и страшнымъ движенїем по соуши и по морю пристꙋстꙋпивъ къ црствꙋющемꙋ
граду мсца декабрѧ и повелѣ бити поушками и пищалʼми и стѣнобитными хытростʼми и
пристꙋпи градскїѧ оуготовлѧти соущїи ж людие въ градѣ грекы и фрѧгове выѣждаѧ
изʼ града бїахꙋ сѧ с тоуркы не дающе имъ стѣнобитныѧ хытрости нарѧжати но оубо
салтанове в силе велицѣи и тѧжцы соущи грекы не возмогоша имъ никоеѧ пакости
сътворити зане єдинъ бьаше сѧ с тысѧщею а два со тмою сїе же оувѣда ц҃рь
костѧнʼтинъ и повелѣ велможамъ и мегистаном разделити воиномъ градскїа стѣны и
стрѣлници и врата також и всѣ людие и колоколы ратныѧ на всѣхъ стѣнахъ изставити
да коиждо ихъ вѣдаетъ и хранитъ свою страноу и всѧ ꙗже на бранʼноую потребꙋ да
оустраꙗють и да бьют сѧ с тоурки съ стѣны а из града не выходити ни выѣждати
такоже и поушки и пищали оуставити по пристꙋпным мѣстомъ на съхраненїе стѣнамʼ а
самъ ц҃рь костѧнʼтинъ с патрїарʼхомъ анастасїемъ и съ ц҃рцею и со с҃тли и съ
всѣмъ с҃щнʼнымъ събором и съ множествомъ женъ и дѣтеи хожахꙋ по црквамъ бжїим
молбы и моленїе дѣюще плачюще и рыдающе и г҃лще сице господи г҃и страшно єсество
неисповѣдимаѧ сила юже древле горы видѣвше въстрепеташа и тварь потрѧсе сѧ
сл҃нце же и лоуна оужасаше сѧ блистанїе ихъ погыбе и звѣзды нбсныѧ спадоша мы же
ѻкааннїи таѧ всѧ презрѣвшє съгрѣшихомъ и безаконʼновахомъ и ѻзлобихомъ твое
бжство забывающе твоѧ великаѧ дарованїа и презирающе твоѧ повелѣнїа ꙗко
неистовїи еже на нас млсти и щедротъ твоих ѿвратихом сѧ и на злодѣанїе и
безаконїе ѡбратихом сѧ ими же далече ѿ тебе ѿстꙋпихом сѧ всѧ сїа ж наведе на ны
и на град твои с҃тыи праведнымъ и истинʼнымъ соудомъ створилъ еси грѣхъ ради
н҃шхъ и нѣс нам ѿверʼсти оустъ что г҃лати но ꙋбо всепѣтыи и преблсвенʼныи г҃и
създанїе и творенїе єсмѧ твое и дѣла роукъ твоих не предаи же нас до конца
врагомъ н҃шим и не разори достоꙗнїа твоего и не ѻстави млсть твою ѿ нас ѻслаби
намъ времѧ сїе во єж ѡбратити сѧ намъ и покаꙗти сѧ твоемꙋ б҃лгооутробїю самʼ бо
влдко реклъ еси не прїидохъ праведныхъ сп҃сти но грѣшныхъ призвати на покаꙗнїе
въ еже ѡбратити сѧ нам и живым быти еи гси ц҃рю нбсныи ѡслаби ѻстави н҃нѣ
пречстыѧ ради б҃гом҃тре и с҃тыхъ патрїарʼхъ и ц҃реи преж оугодившихъ твоемꙋ
бжствꙋ въ градѣ сем сїа же инаѧ многаѧ изрекшим такоже и пренепорочнои б҃ци ѿ
среды срдца стоꙗнїе и рыданїемъ по всѧ д҃ни молѧхꙋ сѧ ц҃рь же ѡбьѣждаше крꙋгъ
града по частꙋ оукрѣплѧа стратигъ и воиновъ и всѣх людеи да не ѿпадоут надежею
ни ѻслабїють съпротивленїемъ на врагы но да оуповають на господа вседръжителѧ тъ
бо н҃шь помощникъ и защититель єс и пакы обращаше сѧ на м҃лтвꙋ тоуркы ж на всѣхъ
мѣстѣх бьахꙋ сѧ бес престани д҃нь и нощь пременѧюще сѧ не дающе ни мало ѡпочити
градскым но да сѧ оутрꙋдѧть понеже оуготовлѧхꙋ сѧ ко пристоупꙋ и тако творѧхꙋ
ѡбои г҃і д҃нїи вʼ д҃і д҃нь тоуркы ѻкликнꙋвше свою сквернꙋю м҃лтвꙋ начаша в сꙋрны
играти и вʼ варʼганы и в накры бити и прикативше поушки и пищали многїе начаша
бити град такоже и стрѣлѧти из рꙋчныхъ лꙋковъ тмочисленых гражане же ѿ
бесчисленаго стрѣлѧнїа не можахꙋ стоꙗти на стенах но западше ждахꙋ пристоупꙋ а
инїи потивꙋ стрѣлѧхꙋ ис поушекъ и ис пищалеи елико можахꙋ и многы тоуркы оубиша
патрїарʼх же анастасїи и с҃тлїе і весь с҃щнʼничскїи чинъ бѧхꙋ непрестанʼно
молѧще сѧ ѡ млсти б҃жїи и ѡ избавленїи града егда ж безбожнїи тоуркы всѣхъ людеи
съ стѣны збиша и абїе въскричаше все воинʼство и нападоша на град вкоупѣ съ
всѣхъ странъ кличюще и въпїюще ѡвѣмъ съ огни различными а инїи с лѣстницами
дрꙋзїи же съ стѣнобитными хытростьми и иныѧ многїа козни на взѧтїе града
градскїе же людие такоже въпїахꙋ и кричахꙋ на нихʼ бьюще сѧ с ними крѣпко
б҃лговѣрныи же ц҃рь констѧнтинъ ѡбьѣждаше по всемꙋ граду понꙋждаѧ своѧ люди
дающе имъ надеждоу б҃жїю и повелѣ звонити по всемꙋ граду на съзванїе людем
тоуркы же оуслышавше звон велїи пꙋстиша соурныѧ и троубныа гласы и тимпанъ
тмочисленыхъ и быс сѣча велика ѕла и преоужасна ѿ поушечнаго бою и пищалнаго
стоукꙋ и ѿ зоукꙋ звонʼнаго и ѿ гласовъ воплеи и кричанїа ѿ ѻбоихъ людеи и ѿ
трѣскоты ѡроужїѧ такожде и ѿ плача и рыданїѧ градʼскых людеи жен и дѣтеи ꙗко и
земли колебати сѧ и не бѣ слышати дроуг дроуга что г҃лет быс громъ велїи ѿ
множества ѡгнѧ и стрелѧнїе пꙋшекъ и пищалеи ѿ ѻбоихъ странъ дымное кꙋренїе
згꙋстїв сѧ покрыи градъ и воиско все ꙗко не видѣти дроугъ дроуга с ким сѧ бьєт
изʼ зелеинаго доухꙋ многымъ оумр҃ти и сѣчахꙋ сѧ на всѣхъ странахъ града дѡнʼдеже
нощнаѧ тʼма их разделитъ тоурʼкы оубо ѿидоша въ своѧ станы и мр҃твыѧ своѧ
ѡставивъ а градскїа люди падоша ѿ трꙋда ꙗко мр҃твы токмо стражеи единыхъ
ѡставиша по стенамъ на оутрїа же ц҃рь костѧнʼтинъ повелѣ събрати троупїа
мр҃твыхъ и погрести бѣ же числомъ оубьеныхъ и знаемыхъ грековъ ҂а҃ и ѱ҃ и м҃ а
фрѧговъ и арменъ ѱ҃ б҃лговѣрныи же ц҃рь костѧнтинъ з болѧры поиде по стенамъ
града хотѧ вѣдити ратных и не бѣ ѿ нихъ г҃лса ни послꙋшанїанїа всѣ бо бѧхꙋ
ѡпочивающе ѿ трꙋда и видѧше полны рʼвы троупїа а иныѧ в потоцех и на брезехъ
громады мр҃твых и помѣтиша мр҃твыхъ тоурковъ ҂и҃і и повелѣ ц҃рь стѣнобитныѧ
съсоуды и хытрости ѡгню предати а самʼ ц҃рь костѧнʼтинъ поиде с патрїархом и съ
с҃тли и съ всѣми с҃щнʼными съборы въ с҃тꙋю великꙋю ц҃рквь молʼбы и бл҃годаренїа
въздаꙗти всесилномꙋ б҃ꙋ и прчстыѧ б҃гом҃тре чаꙗхꙋ бо ꙋже ѿстꙋпити безʼбожномꙋ
толикое паденїе видѣвъ своихъ ратных ѻнʼ же бе звѣроѡбразныи не тако помышлѧше
но вʼторыи д҃нь посла видѣти мр҃твыѧ своѧ и ꙗко сказаша емꙋ много мр҃твых но
вʼскоре посла многыѧ полʼкы взѧти троупїа своа ц҃рь же кѡнстѧнʼтинъ заповѣда да
не дѣють ихъ никоею же бранїю ꙗк да ѡцыстѧтъ рʼвы и потоцы и так взѧша своѧ
троупы безбранʼно и пожгоша видѣвʼ же безбожныи магметʼ ꙗко не оуспѣ ничтоже но
паче своих погꙋби и повелѣ магыстромъ вʼскоре прибавити поушки и пищали многи и
стѣнобитныѧ козни готовити и въ з҃ д҃нь пакы безвѣрныи повелѣ итʼти воискꙋ ко
граду и тако сѧ бити ꙗкоже и первїе безʼ почиванїа бл҃говѣрныи же ц҃рь
костѧнʼтинъ посылаше по морю и по сꙋхꙋ въ амʼморїю кʼ братїамъ своим и вʼ
венецыю и в зиновью ѡ помощи и братїа же єго не оуспѣша понеже распрѧ велїа бѣ
междоу ими и съ арʼбанаши ратовахꙋ сѧ а фрѧгове не въсхотѣша помощи но гл҃хꙋ в
себѣ не дѣите да возмоуть тоуркы а оу нихъ мы възмемъ ц҃рьград и так не быс ни
ѿкоудꙋ помощи ц҃рю костѧннʼтинꙋ единъ токмо зеновьꙗнин к҃нзь именем зꙋстѣнїа
прїиде къ ц҃рю на помощь на двоу кораблѣх и на двоу катаргахъ въ ѡрꙋженых имѣѧ
сʼ собою х҃ храбрых и проиде скʼрозѣ всеѧ рати тоурʼскїа по морю доиде здравъ до
стены ц҃рѧграда егож видѣвъ ц҃рь конʼстѧнтинъ възрадова сѧ ѕило дааше ємꙋ чсть
велїю понеже вѣдомъ бѧше ц҃рю ѡнʼ же испроси оу ц҃рѧ хоуждьши пристоупное мѣсто
града и придасть емꙋ ц҃рь людии своихъ на исполненїе двою тысѧщь и бьаше сѧ с
тоуркы толма храбро и моужествено ꙗко ѿстꙋпити ѿ того мѣста всѣмъ тоуркомъ идѣ
же бѣ зꙋстѣнїа и к томꙋ не приходити на то мѣсто зꙋстѣнїа ж не токмо свое мѣсто
хранѧше но и по стѣнамъ града ѡбʼхождаше оукреплѧа и наставлѧа люди да не
ѿпадоуть надеждею но на б҃га оуповати неподвижно и не ѻслаблѧти в дѣлех и ѿ всеѧ
д҃ша и ѿ всего ср҃ца брати сѧ с невѣрными и г҃ь б҃ъ поможет ны таковыми оубо
словесы многыми оуча и наставлѧа люди зане сам наоученʼ бѣ до ѕила ратномꙋ дѣлꙋ
и възлюбиша его вси людие и послоушаша его въ всемъ тоурки же по всѣмъ мѣстомъ
пристꙋпающе стоуждахꙋ гражаномъ безʼ почиванїа пременѧюще сѧ зане множество их
бѣ ꙗкоже и предрекохом въ л҃.и ж д҃нь по первомъ пристоупи пакы прикатиша
поушʼкы и пищали и иныѧ стѣнобитныа сосоуды мнози в нихʼ же поушки двѣ велици их
тоу слиꙗша едино ꙗдро в колѣно а дрꙋгое в поꙗсъ и всѣми силами пристꙋпивъ начаша
бити градʼ непрестанʼно съ всѣхъ странъ а противоу зꙋстѣнїѧ нарѧдиша поушкꙋ
болшꙋю зане на томъ мѣстѣ стѣна бѣ градскаѧ ветʼха и ниска и ꙗк оудариша по томꙋ
мѣстꙋ и стѣна поколеба сѧ и пакы второе оудариша и сразиша стены с верхꙋ акы
сажен е҃ в третье єже не оуспѣша зане нощь ꙋспѣ Зꙋстѣнїа же то мѣсто нощию
задѣлаша и дрꙋгою стѣною древѧною землею изноутри подкрепи но что мощно ꙋчинити
противꙋ толикїа силы наипаче же противꙋ гнѣва б҃жїа грѣхъ ради н҃шихъ наоутрїꙗ
же начаша бити то же мѣсто изо многых поушекъ и пищалеи і ꙗко ꙋтрꙋдиша сѧ стѣнꙋ
нарѧдивъ стрѣлѧша из болʼшїа пꙋшки оуже чаꙗхꙋ разорити стѣнꙋ и б҃жїим
застꙋпленїемъ поиде ꙗдро выше стѣны токмо з҃ зꙋбовъ захвати и оудари сѧ ꙗдро по
ц҃рковнои стѣны и распаде сѧ ꙗко прах и видѣвше тꙋ соущїи людие и бл҃годариша
б҃а ꙗкоже ѿ полоуд҃ни надиша въ дрꙋгїе зꙋстѣниꙗ же нарѧдивъ поушʼкꙋ свою и
оудари в тоѧ поушкꙋ и разсѣде сѧ оу неи зелеиникъ сиꙗ ж видѣвъ безбожныи магметъ
възꙗри сѧ до ѕила и возопи велїимъ гласом ꙗгʼма ꙗгма сїи рѣчь на изграбленїе
града и абїе въскрича все воинʼство и пристꙋпиша ко граду съ всѣми силами по
земли ж и по морю всѧкыми дѣлы и хытростʼми на взѧтїе града градскыи ж людїе вси
взыдоша на стѣны и противлѧхꙋ сѧ имъ бьюще сѧ крѣпко ꙗко патрїарʼхꙋ и с҃тлемъ съ
с҃щенʼническымъ чиномъ токмо ѡстати с по цр҃квамъ б҃жїим и молити сѧ гсоу б҃гꙋ
со слезами и рыданїем бл҃говѣрныи же ц҃рь конʼстѧнʼтинъ непрестанʼно ѡбьеждаше
по всемꙋ граду плача и рыдаѧ молѧ стратигъ и всѣхъ людии г҃лѧ гсдїе и братїе
малїи и велицїи днсь прїиде ч҃съ прославити б҃а и пречстꙋю его м҃трь и н҃шю
православнꙋю хрстїанʼскꙋю вѣрꙋ мꙋжаите сѧ и крепите сѧ и не ѡслаблѧите въ
троудѣх ни ѿпадаите надеждею кладоуще главы своѧ за православнꙋю вѣрꙋ
хрстїанʼскꙋю и за с҃тыа цр҃кви ꙗко да и насъ помьлꙋетъ и прославить всещедрыи
б҃ъ и повелѣ звонити по всемꙋ граду такоже и зꙋстѣнїи рыща по стенам оукреплѧше
и понꙋжаше люди и ꙗко оуслышаша людїе звонъ с҃тхъ церквеи и абїе оукрепиша сѧ и
ѡхрабриша сѧ всѣ гл҃юще дроуг ко дроугꙋ оумремъ братїе за вѣрꙋ хрстїанʼскꙋю и
ꙗко преди писахꙋмъ кїи ꙗзыкъ можеть исповѣдати или изрещи тоѧ беды и страсти
падахꙋ бо троупїа ѻбоихъ странʼ ꙗко снопы съ забралъ и кровь ихъ течаше ꙗко рекы
и наплъниша с троупїа чл҃ча до верхꙋ стѣны ꙗк чрезъ ихъ ходити тоуркомъ акы по
степенемъ бити с мр҃твыꙗ бо ихъ бѧхꙋ мостъ и лѣстница ко граду такоже и потоци и
бреги вʼкроугъ града наполниша сѧ трꙋпїѧ и лименю галатʼскомꙋ кровавомꙋ быти
тако силʼно и нещадно сѣчахꙋ сѧ и аще не бы гсь прекратил д҃нь тъ то и конечнаѧ
бо оуже бѣ погыбель граду понеже гражане вси оуже бѧхꙋ изнемогоша нощи ж
наставши тоуркы ѿстоупиша кʼ станомъ своимъ акы оуставши а градʼскїе людиє
падоша кїиждо гдѣ оуспѣ ѿ трꙋда и бѣ тоѧ нощи слышати ничтоже ино развѣ стонанє
и вопль сѣченых людїи кои еще живи бѧхꙋ наоутрїꙗ же ц҃рь констѧнтинъ повелѣ
с҃щнʼникомъ и дїакономъ събрати сѧ и погрести троупїа а иже єще живи бѧхꙋ тѣхъ
повелѣ раздавати врачемъ и събраша мр҃твыхъ грековъ и фрѧговʼ ҂е҃ и ѱ҃ зꙋстѣнїа
же и всѣ велможи поидоша по стѣнамъ расмотрѧюще стѣнъ и троупїа невѣрных и тако
помѣтивше сказаша ц҃рю и патрїарʼхꙋ ҂л҃ е оубьенʼныхъ тоурʼковъ ц҃рь же
конʼстѧнтинъ плача и рыдаѧ не престаше видѧщи своихъ людеи оубьенных а помощи ни
ѿкоудꙋ не чаꙗше и неѿстоупʼное дѣло невѣрных патрїарʼхʼ же и весь клирикъ такоже
и весь синьгклитъ црскыи взѧша ц҃рѧ и поидоша оутѣшающе єго кʼ великои црькви на
м҃лтвꙋ и бл҃годаренїе всемлстивомꙋ б҃оу такожде и множествоу бл҃городныхъ дѣтеи
съ ц҃рцею и бѧше видѣти въ всемъ градѣ всѣмъ людемъ и женам притичющимъ къ
б҃жїимъ ц҃рквам со слезами хвалѧще и бл҃годарѧще б҃а и прчстꙋю б҃гом҃трь и тако
проводиша д҃нь тъ и всенощное пѣнїе безʼбожʼныи же магметь трꙋпїа людеи своихъ
не въсхотѣша взѧти но помышлѧюще метати ихъ порокы въ градʼ да съгниють и
ѡсмрадѧть градʼ сказывающе ємꙋ величество града и пространʼство ꙗко не коснет сѧ
ихʼ ничтоже и пожʼгоша всѣх и по сихʼ въ ѳ҃и д҃нь скверныи магметъ пакы повелѣ
всемꙋ воинʼствꙋ пристꙋпити ко граду и брань творити по всѧ д҃ни а поушкꙋ ѡнꙋ
великꙋю повелѣ передѣлати того крепчає сїꙗ же оувѣдавъ велʼможа и зꙋстѣнеи с
патрїарʼхомъ събрав сѧ вкоупѣ и начаша оувещевати ц҃рѧ гл҃ще видим г҃и ц҃рю ꙗко
съ безбожныи безвѣрны не ѻслабиєт дѣломъ но паче готовит сѧ на бѡлшеє дѣло и что
сътворимъ помощи ни ниѿкоудꙋ чающе но подобаетъ г҃и ц҃рю тебѣ изыти изʼ града
того на подобно мѣсто и сїа оуслышавше людие твои и братїа твоѧ к тебѣ прїидꙋть
на помощь но и арʼбан҃ша оубоꙗв сѧ прїидеть к симьж єгда како съ безбожныи
магметь оустрашив сѧ ѿстоупить ѿ града сїа и инаѧ многаѧ изрекоша ц҃рю и карабли
и катарʼгы даꙗхꙋ емꙋ зꙋстѣнїевы бл҃говѣрныи же ц҃рь конʼстѧнтинъ на длъгъ час
оумолʼча испꙋщаѧ слезы и тако реч имъ хвалю и бл҃годарю съвѣтъ вашь гсдїе мои и
вѣмъ ꙗко на полʼзꙋ ми єс сиѧ всѧ гл҃те но понеже не могꙋть сїа так быти но како
азъ сїа могꙋ сʼтворити ѡставити с҃щнʼничество и ц҃ркви б҃жїа и црство всѣхъ
людии в толицеи бедѣ соущи и что ми речть вселенʼнаѧ ни гсдїѧ мои ни но да оумрꙋ
здѣ с вами и падʼ поклонит сѧ имъ плача горʼко и прекратиша рѣчи да не паче
млъва боудет в людех и послаша пакы во амъморїю и въ фрѧгы и въ всѣ ѡстровы ѡ
помощи гражане же въ д҃нь бїахꙋ сѧ с тоуркы а в нощи влазѧхꙋ въ рʼвы и пробивахꙋ
стѣны ровныа ѿ полѧ и изнырѧхꙋ землю по застѣнїю по многыхъ мѣстѣхъ задѣлывающе
многїа съсоуды с поушечным зелїем такоже и на стѣнахъ оуготовлѧхꙋ многїа съсоуды
наполнѧюще смолʼьѧ и сѣры горѧчїе и посконы съ смолою и зʼ зелїемъ поушечным
д҃немʼ же миноувшим к҃ е тако бьюще сѧ по всѧ д҃ни и пакы повелѣ безбожныи
прикатити ѡнꙋ поушкꙋ велїю бѣ бо оувѧзана ѡбрꙋчами желѣзными чаꙗхꙋ оукрепивше ю
и ꙗко испꙋстивше ю вʼ перʼвые и абїе разʼсѣде сѧ на многїе части ѡн же
безʼвѣрныи мнѧше сѧ порꙋганъ быти и въскорѣ повелѣ тоуры прикатити ко граду съ
всѣми силами бѧхꙋ бо велици покровенʼны и егда оуставиша тоуры по всемꙋ брегꙋ
рʼва хотѧхꙋ наплънити рʼвы древесы и хʼврастїем и землею придвигнꙋти и
приклонити тоуры ко граду и пакы подкопывати стѣнꙋ въ многїе мѣста и
низверʼгнꙋти на землю и ꙗко пристꙋпиша мʼножество людеи рʼвы засыпати и абїе
гражане зажʼгоша съсоуды зелеиныѧ иже бѧхꙋ задѣланы внѣ рʼва и внезаапꙋ възгреми
землѧ аки громъ велїи и подьꙗ сѧ с тꙋрами и с людʼми ꙗко боурѧ силʼнаѧ до ѡблакъ
и бѣ слышати трескотъ и сътренїе тоуръ и вопль и стонанїе людʼское страшно ꙗко
ѡбѣма бежати гражане ꙋбо сʼ стѣны въ градʼ а тоуркы ѿ града далече падахꙋ с
высоты людиє и древеса ѡвїи въ град а инїи в ровъ а инїи в рать и наплъниша с
рʼвы тоуковъ абїе зажигахꙋ бочкы сʼ смолою и пꙋщахꙋ на нихъ и погорѣша вси и
тако б҃жїим промысломъ в тъ д҃нь избави сѧ градъ ѿ безбожныхъ тоурковʼ
злонравныи же магʼметъ сʼ множествомъ вои своих издалеча бѧше смотрѧ бывшаго и
помышлѧше что сʼтворити такоже и ратʼныѧ вси оубоꙗша сѧ ѿстоупиша ѿ града греки
же вышед из града побивахꙋ во рвѣ тоурковъ кои еще живи бѧхꙋ и събравше ихʼ во
многїе громады и съжʼгоша ихʼ вʼкоупѣ съ ѡставшими тоуры ц҃рь же с патрїарʼхомъ
и весь с҃щнʼныи съборъ бѧхꙋ по всѣмъ ц҃рквамъ молѧще сѧ и бл҃годариша б҃а чаꙗхꙋ
конечнымъ бранемъ також безбожныи магʼметь многїа д҃ни съвѣтовавъ преложиша
ѿстꙋпити ѿ града въ своꙗ си зане оуж морʼскїи поуть приспѣ и чаꙗхꙋ ѿ всюдоу
помощи граду нъ оубо понеже безʼзаконїа наша превзыдоша главы наша и грѣхы н҃ша
ѡтѧготѣша срдца н҃ша во еже заповедеи б҃жїихъ не послꙋшахом и в пꙋтехʼ его не
оучахомъ ходити гнѣва его камо оубежимъ ц҃рь оубо с патриарʼхомъ такоже и весь
црскыи синʼгьклитъ и всѣ людие съвѣтʼ съвѣтꙋюще не бл҃гъ гл҃юще сице понеже ѡнъ
зловѣрныи тако многїа д҃ни стоитъ безʼбранʼно и пакы на нас готовит сѧ но да
пошлемъ к немꙋ ѡ мирꙋ еже и сътвориша ѡнъ же лоукавыи слышавъ порадова сѧ вʼ
срдци своем чаꙗше ноужа нѣкаѧ прїиде граду и ѿлагаше свое ѿшестʼвїе и начаше
съвѣщевати ѻ мирꙋ и тако ѿвѣща посланником и аще просите мирꙋ безʼбожныи магметь
реч азъ сїе створю но да изыдеть ц҃рь изʼ града во аморїю такоже и патрїарʼхъ и
вси людїе безʼ вреда а мнѣ ѡставивши град поустъ и азъ миръ вѣчныи сʼтворю да не
вʼстꙋплю сѧ въ амʼморїю ни въ ѡстровы его никоею хытростїю въ вѣкы а которыи не
въсхотѧть изыти изʼ града да боудꙋть во имени моемъ без вреда и бес печали сїꙗ
же всѧ слышавъ ц҃рь костѧнʼтинъ и патрїарʼхъ и вси людїе абїе въстенѧвше ѿ среды
срдца и роуцы на н҃бо въздвигше гл҃ахꙋ застоупниче н҃шь г҃и призри ѿ высоты
славы твоеѧ и низложи гръдыню сквернаго сего и избави град достоꙗнїѧ твоего и бо
людїе єсмѧ влдчесивїа твоєг и ѡвца пажити твоеѧ живоущи въ дворѣ твоемъ и въ
единомъ стадѣ и камо изыдемʼ ѡставше пастырѧ и наставника своего ни г҃и ц҃рю ни
но да оумремъ вси здѣ въ с҃темъ дворѣ твоем и въ славꙋ величествїа твоего и сїѧ
всѧ изрекшимʼ и пакы готовлѧхꙋ сѧ на брань кающе сѧ ѡ посланїи кʼ безбожномꙋ
магметꙋ зане тѣмъ оудръжахꙋ его д҃немʼ же трїемъ минꙋвшимъ сказаша ѡканʼномꙋ
магметꙋ ꙗко поушка ѡна великаѧ добрѣ слиꙗ сѧ и тако съвѣщеваше еще пꙋститї ю и
повелѣ пакы воискꙋ всемꙋ поити къ граду и брань творити по всѧ д҃ни сиꙗ ж быс за
н҃ши грѣхы б҃жїе попꙋщенїе ꙗко да збоудет сѧ всѧ прежеречннаѧ ѡ градѣ сем при
конʼстѧнʼтинѣ велицемъ ц҃ри и лʼвѣ прмдремъ и мефодїи епспи патрїиском м҃ца маиѧ
въ ѕ҃ д҃нь пакы повелѣ безвѣрныи бити град в то же мѣсто идѣж бьꙗхꙋ в первїе изо
многыхъ поушекъ и пищалеи по г҃ д҃ни и ꙗко оутрꙋдиша стѣнꙋ и оудариша из болʼшїа
поушкы и испаде съ стѣны каменїа много и вʼ дрꙋгїе ꙋдариша и распаде сѧ стѣны
велїе мѣсто і оуж вечерꙋ наставшꙋ тоурки начаша стрелѧти изъ многихъ пꙋшекъ в
тож мѣсто бес престани чрезъ всю нощь не дающе гражаномъ задѣлывати того мѣста
греки же тоѧ нощи оуготовиша баштꙋ велїю противо того мѣста наоутрїа же пакы
тꙋрки оудариша изʼ болʼшїа поушки пониж тѡг мѣста и вывалиша стены мног и тако
вʼ дрꙋгїа и вʼ третьии ꙗко оуж оучиниша мѣсто велїе и абїе въскричавше мнѡжство
людии вьсʼскочиша на то мѣсто дроуг дроуга понꙋжающе такоже и греки изʼ града
противꙋ ихʼ и сѣчахꙋ сѧ ѕлѣ рыкающе аки дивїи ѕвѣрїе и бѣ страшно видѣти ѡбоих
дръзости и крѣпости зꙋстѣниꙗ ж събра многїа люди въскричавъ нападє на тоуркы
моужествено и абїе прогони их съ стѣны и наполʼниша ровъ мр҃твых амꙋратʼ же ки
ꙗнʼчанинъ крѣпокъ сы тѣломъ смешавше съ грекы доиде зꙋстѣнїа и начатъ сещи его
лютѣ гречинʼ же нѣкїи скочиви съ стѣны ѿсѣче ємꙋ ногꙋ секирою и тако избави
зꙋстѣнїа ѿ смерʼти флабоурʼра же воевода западныи тоурʼскїи амарʼ беи сʼ своими
полʼкы нападе на грекы и быс сѣча зла изʼ града же рагʼкавею стратигꙋ со многыми
людʼми приспѣвшꙋ на помощь и прогна тоуркы даже и до самого амар беиѧ ѡнʼ же
видѣхъ рагʼкавею лютѣ сѣкꙋща тоурковъ амарʼ беи же ѡбнажь мечь нападе на нь и
сѣчахꙋ сѧ ѡба ѕлѣ рагʼкавеи же настꙋпи на камень оудари амарʼ беѧ мечемъ по
плечю ѡбѣма рꙋци и разʼсѣче єго на двое силꙋ бо имѣѧ в рꙋках велїю тоурʼкы же
тʼмочислеными ѡкрꙋживʼше єго сѣчахꙋ его люто и разʼсѣкоша рахʼкавеѧ на части и
грековъ прогнаша въ град и быс греком плач и оужасъ велїи ѡ рагкавеи понеже
ратникъ бѣ велїи моужественъ и ц҃рю любим и оуж нощи наставши и преста сѣчѧ и
разыдоша сѧ ѡбои и пакы начаша тоурки стрѣлѧти ис пꙋшекъ на раздроушеное мѣсто а
граждане начаша башʼтꙋ ширити и дѣлати крѣпко ѡ всеи прогалине и навадиша в ню
поушкы многїа таино зане башта бѣ изнꙋтри града наоутрїꙗ же ꙗко видѣша тоуркы
стѣнꙋ незадѣланꙋ вʼскорѣ начаша бити сѧ съ гражаны гражане же бьюще сѧ с ними и
побѣгахꙋ ѿ нихʼ тоуркы же въскричавше на них и вʼскорѣ нападоша множество ихъ
чающе оуже ѡдолѣти зʼгꙋстившꙋ же сѧ многымъ тоурком грекы же разбѣгоша сѧ и
пꙋстиша на нихъ пꙋшки и побиша много тꙋрковъ и изʼ града нападе на нихъ
палеилогъ стратигъ синʼгꙋрʼла со многими людми и избиваше ихъ крѣпко въсточныи
же флабоурʼра мостоуфа тоурски вʼскорѣ прїиде на грекы съ многою силою и прогна
ихъ во градʼ и оуже хотѧхꙋ стѣнꙋ ѿꙗти феѡдорʼ же тысѧчникъ съвокꙋпив сѧ со
зꙋстѣнїемъ и оудариша сѧ на тоурʼкы и быс сѣча велїа тоурʼки же ѡдолевахꙋ грекъ
бл҃говѣрныи же ц҃рь костѧнʼтинъ бѧше вʼ притворе великїа цр҃кви съ всѣми болѧры
и стратигы совѣтꙋѧ ѡ оустремленїи безбожнаго гл҃ще се оуже по всѧ д҃ни
непремѣнʼно сечем сѧ с тꙋрки колико погыбе тысѧщь н҃шеи рати и аще вʼпреди також
боудетъ то всѣхъ нас погꙋбѧт и градʼ въспрїимоуть но събравше сѧ со изʼбранʼными
назнаменовавше сѧ изыдемъ изʼ града нощїю в подобно времѧ и б҃гꙋ помогающꙋ
нападем на нихъ ꙗкоже иногда мадиѡмъ на мадиꙗмлѧнъ или да помремʼ за ц҃ркви бжїа
или избавленїе полꙋчим тако ꙋбо съвѣтꙋюще мнози на то оуклонѧхꙋ сѧ надѣꙗхꙋ бо сѧ
на ц҃рѧ костѧнʼтина зане вѣдахꙋ храбрѡс и силꙋ его великꙋ бо бѣ ѕило и исполнен
силою кыр лꙋка же и арʼхидꙋскъ и никола епарʼхъ оумоулчаша на длъгъ часъ и тако
рѣша се оуже г҃и ц҃рю пѧт мсць прошло ѿнелѣже начахомъ брати сѧ с тꙋрʼкы просѧще
млсти б҃жїа и аще боудет волѧ еще можемъ иныѧ пѧт мсць брати сѧ с ними аще ли же
не боудеть помощи божїа и тако сʼтворимъ единымъ часомъ вси погыбнем и град
погꙋбим великїи же доместикъ и с нимъ логофеть и ины мнози велʼможи съвѣщевахꙋ
да изыдеть цар изʼ града вземъ сʼ собою изʼбранʼныхъ коликолико мощно на ѿсѣкꙋ
не дающе града взѧти тоурком толико дръзостно пристꙋпати къ граду и издалеча
потребнаѧ проводити и оуслышавше сїа хрстїане събероуть с к намъ на помощь и
тако оумышлѧющимъ им сказаша ц҃рю ꙗко оуже тꙋркы взыдоша на стѣнꙋ и ѡдолѣвають
гражанъ ц҃рь же конʼстѧнʼтин всѣдʼ на фарисъ и погна напрасно и всѣ велможи и
стратигы с ним и минꙋвше ц҃рѧ велможи и стратигы поскориша на помощь и срѣтоша
народъ много бѣгающь и възʼвращахꙋ ихъ бьюще зоустѣнїа же съ инѣми стратигы
бьꙗхꙋ сѧ с тоуркы оуже въ граде ѡвогда побѣгающе ѿ тоурковъ ѡвогда же оукреплѧхꙋ
сѧ възвращахꙋ сѧ и борѧхꙋ сѧ с ними а инїи тоуркы мнози мосты сʼтвориша на
конехъ вьѣжʼжахꙋ стратигом же всѣмʼ снемʼшимʼ сѧ съ зꙋстѣнїемъ нападахꙋ на
тоуркы соурово и възʼвратиша ихъ до стены но ꙋбо тоуркомъ многымъ вшедʼшимъ во
градʼ конʼскым и пѣшимъ възвратиша стратигъ пакы и бьꙗхꙋ сѧ нещадно и ѡдолевахꙋ
грековъ и аще не бы оускорилъ ц҃рь конʼстѧнтинъ к ним конечнаѧ бо оуже погыбель
граду достигʼшꙋ же ц҃рю и нападшꙋ на тоуркы съ изʼбранʼными своими и сѣчаше ихъ
несчадно и оужасно ихʼ же бо достизаше разʼсѣкаше на двое а иныхъ пресѣкаше на
полы не оудръжеваше меч єго ни в чемъ тоурки же крыꙗхꙋ сѧ не могоша стоꙗти
противꙋ крѣпости его и дроугъ дроуга понюкываше на него и всѧкым ѡроужїемъ
хотѧхꙋ его ꙋꙗзвити и стрѣлы бесчислены пꙋщахꙋ на нег нъ оубо ꙗкоже рече сѧ въ
бранʼныѧ побѣды црское паденїе бываетъ б҃жїимъ промыслом ѡроужїа бо ихъ всѧ и
стрѣлы соуетно падахꙋ и мимо его летѧще не оулꙋчахꙋ его бл҃говѣрныи же ц҃рь
конʼстѧнтинъ единъ оу себе имѣѧ мечь в роуцы сѣчаше их и бѣжахꙋ ѿ него вси
тоурки изʼ града к разрꙋшенномꙋ мѣстꙋ и тꙋ затѣснившим сѧ и поби тоу много а
иныѧ прогна в ровʼ и тако б҃жїею помощью в тъ д҃нь д избави градʼ и оуже вечерꙋ
бывшꙋ тоуркы ѿстꙋпиша ѿ града наоутрїꙗ же єпарʼхъ никола повелѣ гражаномъ
избьенʼныхъ тоурковъ выметати изʼ града за рʼвы на показанїе безбожномꙋ и быс
ихъ числомʼ ҂ѕ҃і и взѧша ихъ тоуркы и пожʼгоша епарʼхꙋ же пакы повелѣвшꙋ
разроушеное мѣсто все заставити древомъ и баштꙋ дѣлати чающе има оуже ѿстꙋпити
ѡканʼным безбожныи магметъ не тако съвѣща но по три д҃ни доумаше събравъ паши
свои и санʼчакъбиевъ тако рече им видимъ оубо ꙗко гарове ѡхрабриша сѧ на нас и
тако бранѧще сѧ с ними не можемъ ихъ ѡдолѣти понеже ѻ единомъ мѣстѣ токмо брати
сѧ ѻ разроушимемъ многыми людʼми невмѣстно а малыми людʼми и ѡни премогають нас
и тако ѡдолѣють нас но сътворим пакы ꙗгʼмꙋ ꙗкоже рече пръвое придʼвигнꙋвше тоуры
и лѣстници кʼ стенамъ града на многїе мѣста и разделившим сѧ гражаномъ по всѣмъ
мѣстом на сꙋпротивленїе и абїе пристоупимъ к разрꙋшимомꙋ мѣстꙋ и еже съвеща
ѻканʼныи б҃жїимъ попꙋщенєм тако и сʼтвори тоуры бо и лѣстʼвици и иныѧ козни
многыѧ пристоупныѧ повелѣ оуготовлѧти и воиномъ паки повелѣ брати сѧ съ гражаны
по всѧ д҃ни не дающе гражаномъ ѡпочиванїа мсца маиѧ вʼ к҃ а д грѣх ради н҃ших
Быс знаменїе страшно во градѣ нощи оубо наставши противꙋ пѧтʼка освѣти сѧ град
весь и видѣвше стражїе течахꙋ видѣти бывшеє чаꙗхꙋ бо тоуркы зажʼгоша град и
воскликавше велїимъ гл҃сомъ и събравше сѧ людїе мнози видѣша оу великїа цр҃кви
премдрости б҃жїа оу верʼха из оконъ пламеню ѡгненꙋ великꙋ изʼшедшꙋ и ѡкрꙋжившꙋ
всю шею цр҃квнꙋю на длъгъ час и събрав сѧ пламень въ едино мѣсто и премени сѧ и
быс ꙗко свѣтъ неизречнʼныи и абїе взѧт сѧ на небо ѡнѣмʼ же зрѧщимъ и начаша
плакати горʼко въпїюще гси помилꙋи свѣтꙋ же ѡномоу достигшꙋ до н҃бсъ и ѿвръзоша
сѧ двери небесныѧ и прїѧ свѣтъ и паки затвориша с наоутрїа же шедше сказаша
патрїарʼхꙋ патриꙗрʼхʼ же анастасїи събравъ болѧр и съвѣтниковъ всѣх и поиде къ
ц҃рю и начаша оувѣшевати єг да изыдеть изʼ града съ ц҃рцею и ꙗк не послꙋшаше ихъ
ц҃рь и рече ємꙋ патриархъ вѣси ѡ ц҃рю всѧ прежеречнʼнаѧ ѡ градѣ сем и се н҃нѣ
пакы ино знаменїе страшно быс свѣтъ оубо ѡнъ неизреченнʼыи иже бѣ съдѣиствꙋѧ вʼ
велицїи цр҃кви б҃жїа прмдрости с прежными свѣтилникы архїерѣи вселенʼскыми и
ц҃ри бл҃гочестивыми такоже и агг҃лъ б҃жїи его же оукрепи б҃ъ при оустьꙗни ц҃ри
на съхраненїе великыѧ с҃тыѧ цр҃кви и граду семꙋ в сїю бо нощь ѿидоша на н҃бо и
сїе знаменꙋетъ ꙗко милость б҃жїа и щедроты его ѿидоша ѿ нас и хощетъ г҃ь б҃ъ
предати град съ врагомъ н҃шимъ грѣх ради н҃шхъ и тако постави ѡнихъ мꙋжеи иж
видѣша чюдо и ꙗко ꙋслыша ц҃рь гл҃ы их и паде на землю ꙗко мр҃твъ и быс
безʼгласенъ на многъ час и едва ѿлиꙗша его араматными водами въставшꙋ же ємꙋ
патрїарʼхъ же пакы начатъ крѣпко ꙋвѣщевати ц҃рѧ да изыдеть изʼ града такоже и
болѧре всѣ гл҃юще ємꙋ тебѣ гси ц҃рю изшедшю изʼ града съ єлицими въсхощеши пакы
б҃оу помогающꙋ мощно єс тебѣ и граду помощи и иныѧ грады и всѧ землѧ надеждоу
имѣюще тако вʼскоре не предадоут сѧ невѣрным бл҃говѣрныи же ц҃рь костѧнтин не
оуклони сѧ на то но ѿвѣщеваше им аще г҃ь б҃ъ изʼволить тако како избѣгнемъ гнѣва
его колико ц҃реи преже мене бывших великихъ и славных иже пострадаша и за свое
ѡч҃ьство помроша и азʼ ли послѣднїи сего не сʼтворю но да оумрꙋ здѣ с вами не
послоуша ихъ въ вторыи же д҃нь егда оуслышаша людїе ѿшествїе с҃тго д҃ха и абїе
растаꙗша сѧ вси и нападе на нихъ страх и трепетъ патриаръхʼ же бѧше оукрѣплѧа их
и оучаше не ѿпасти надеждею но дръзаите оубо чада дръзаите гл҃юще и на г҃а б҃а
спснїа н҃шго възложимъ к немꙋ роуцы и оочи ѿ всеѧ д҃ша възведем и тъ избавить
нас ѿ врагъ н҃шхъ и всѧ соущаѧ на нас вражїа съвѣщенїѧ ражденеть сицевыми и
иными многыми гл҃ы бѧше оукреплѧѧ народа и тако с҃тли съ всѣми с҃щнʼными съборы
вземʼше с҃тыѧ иконы ѡбʼхожахꙋ по стенамъ града по всѧ д҃ни просѧщи млсти б҃жїа
съ слезами гл҃ще Гси б҃е н҃шь бесм҃ртʼныи и безначалныи съдѣтелю всеѧ твари
видимыѧ и невидимыѧ иже нас ради небл҃годарныхъ и злонравных сшед с н҃бси и
въплоти сѧ и кровь свою за ны пролїѧ призри оубо н҃нѣ влдко ц҃рю ѿ с҃тго жилиша
твоего на смиренʼныѧ рабы твоѧ и прїими грѣшное наше м҃ленїе приклони оухо твое
и оуслыши гл҃ы н҃ша конечно погыбающих съгрешихомʼ бо гси съгрешихомъ на н҃бо и
пред тобою мерʼскыми дѣлы и стꙋдными и всѧческы себе непотребнаго створиша н҃бꙋ
и земли и тоѧ самовременныѧ жизни и нѣсмы достоины възрѣти на высотꙋ славы твоеѧ
ѡзлобихомʼ бо твою блгдть и разгнѣвахомъ твое бжство престꙋпающе и препирающе
твоихъ заповедеи и не послоушающе твоихъ повелѣнїи но ꙋбо самъ ц҃рю и влдко
чл҃колюбʼче не злобивъ сыи и длъготерпѣливъ сыи и многмлствъ проркомъ своимъ
реклъ еси ꙗк хотѣнїемъ не хощꙋ смр҃ти грѣшникꙋ но еже ѡбратити сѧ и живꙋ быти
емꙋ и пакы реч не прїидохъ призвати праведных но грѣшныхъ на покаꙗнїе не хощеши
бо влдко създанїе твоихъ роукъ погꙋбити ни же бл҃говолиши ѡ погыбели чл҃честїи
не хощеши всѣмъ сп҃сти сѧ и в разꙋмъ истинʼныи прїити тѣмʼ же и мы недостоинїи
създанїе и творенїе твоего бжства бывше не ѿчаем сѧ своего спснїѧ на твое же
бесчисленое бл҃гооутробїе надѣꙗ сѧ припадаем и въслѣдꙋемъ всѣмъ срдцем н҃шим и
ищемъ млсть твою пощади г҃и пощади ихʼ же искꙋпилъ еси животворною кровїю твоею
не предаи же нас врагомъ и сꙋперникомъ влдчествїѧ твоего избави нас ѡбʼстоꙗнїа
д҃нешнѧг и ѡбышедших ны напастеи сподоби по множствꙋ млсти твоеѧ и изми нас по
чюдесемъ твоимъ и дажь славꙋ имени твоемꙋ да посрамѧт сѧ врази твои и да
постыдѧт сѧ ѿ всѧкїа силы крѣпости их да съкрꙋшат сѧ и да разꙋмѣють ꙗко ты еси
б҃ъ н҃шь г҃ь іѵ҃ х҃с въ славꙋ б҃ꙋ ѡц҃ю Таковыми оубо и иными многыми молебными
гласы по всѧ д҃ни молѧще сѧ чаꙗхꙋ спсенїѧ своего такоже и вси людїе бѧхꙋ
притичюще къ с҃тмъ и б҃жїимъ цр҃квам плачюще и рыдающе и роуцы на н҃бо въздѣюще
просѧще оу б҃га млсти но ꙋбо елико преже блгдтеи и даровъ божїихъ и прчстые
б҃гом҃тре бл҃годѣꙗнїи сподоблени быхом толико н҃нѣ грѣхъ ради н҃ших помилованїа
и щедротъ б҃жїих лишени быхом егда бо рече прострете рꙋкы ваша ко мнѣ ѿвращꙋ
оочи мои ѿ вас и аще прїидѣте ꙗвите ми сѧ ѿвращꙋ лице свое ѿ васъ и пакы елико
сʼтвориши елико дѣлаеши не навидить сїѧ д҃ша моѧ таковымʼ бо соуть ѿвѣтом и мы
н҃нѣ грѣхъ ради н҃шихъ оуподобихом сѧ и молʼбы и моленїа н҃ша неприꙗтна соуть
б҃ви тоуркы же ꙗкоже преже рѣхом по всѧ д҃ни брань творѧще грекомъ не почивахꙋ а
ѡканʼныи магметъ събравъ своихъ всѣхъ раздели им мѣсто ко пристоупꙋ постави оубо
корач бѣѧ противꙋ црскыхъ полатъ и древѧныхъ вратъ и калихарїа а бегыларбїемʼ е
въсточнаго противъ постави пигїи и златаго мѣста а западномꙋ противꙋ вратъ с҃тго
романа и раздроушенаго мѣста столꙋ же морʼскомꙋ балʼтаоуглїю и заганꙋ заставшꙋ
ѡбѣ стѣны ѿ морѧ ꙗко да ѡкрꙋжать весь градъ и вь едино времѧ и въ единъ час
оударити бранїю на градʼ по земли же и по морю и тако ꙋрѧдивъ невѣрныи въ к҃ ѕ д
мсца маиѧ проповѣдникомъ ихъ ѡкликнꙋвше сквернꙋю свою мл҃твꙋ абїе въскричавше
все воинʼство скакахꙋ ко градꙋ и прикативше поушкы и пищали и тꙋры и лѣствици и
грады древѧныѧ и ины козни стѣнобитныѧ такоже и по морю придвигнꙋвше карабли и
катарʼгы многїи и начаша бити градʼ ѿ всюдꙋ и мостъ ко граду на рвѣхъ чинити и
ꙗко ꙋже збиша сʼ стѣнъ всѣхъ гражанъ вʼскоре придвигнꙋвше грады древѧны и тоуры
высокыѧ и лѣсници тʼмочисленыѧ нꙋждахꙋ сѧ силою взыти на стѣнꙋ и не даша имъ
греки но сѣчахꙋ сѧ с ними крѣпко ѡканныи ж магметъ съ всѣми чины своими заигравъ
во вси игры и в тимпаны и вопли великими възмꙋтиша акы бꙋрѧ силнаѧ и прїиде на
полое мѣсто такым сꙋровʼством мнѧше бо внезапꙋ похытити градʼ стратигомʼ же
многым со зꙋстѣнїемъ на помощь приспѣвшем и бьꙗхꙋ сѧ с тꙋрʼки крѣпко и быс
пагꙋба велїа гражданом но ꙋбо еще часꙋ соуда не приспѣвшꙋ и премогахꙋ сѧ с ними
и быс сѣча велїа ꙗко страшно и жестоко бѣ видѣти ѡбоихъ дръзости и мꙋжества
патриарʼхъ же съ всѣми съборы бѧше въ с҃тїи велиции цр҃кви неѿстоупно м҃лѧ б҃а и
прчстꙋю его б҃гомт҃рь ѡ поможени и ѻ ꙋкрепленїи на враги плача и рыдаѧ и гл҃ше
въскрсни гси б҃е помози намъ конечно погибающим не ѿрини людии твоих до конца не
даи же достоꙗнїа твоего в поношенїе сыроꙗдцемъ сим да не рекꙋт гдѣ єс б҃ъ их но
да познають ꙗко ты еси б҃ъ н҃шь г҃ь іѵ҃ х҃с въ славꙋ б҃оу ѿц҃оу сице и прчстѣи
б҃гом҃тре възʼглашающе ѡ всес҃таѧ влдчце стани воздѣвʼ роуцы къ с҃нꙋ и б҃гꙋ
н҃шмꙋ и оутѣши влдчце иже на нас гнѣвъ б҃жїи и пагꙋбꙋ оуже бо прчстаѧ гсже при
оустѣхъ адовых есмѧ поскори ѡ млстиваѧ и чл҃колюбиваа м҃ти изми нас преже дажде
не пожреть нас адъ ꙗко да прославить с всес҃тое имѧ твое сице въпїюще и молѧще
сѧ не престахꙋ ц҃рю же костѧнтинꙋ приспѣвшꙋ съ изʼбранʼными своими кʼ поломꙋ
мѣстꙋ и видѣвь брань тѧжʼчаишꙋ ста и самъ тꙋ и вси велʼможи ꙗк да сказаша емꙋ
безбожнаго ꙋстремленїе и абїе возопи бл҃говѣрныи ц҃рь конʼстѧнʼтинъ воиномʼ
плачющи ѡ братїе дроузи н҃нѣ прїиде времѧ ѡбрѣсти славꙋ вѣчнꙋю за цр҃кви б҃жїа
за православнꙋю хрстїꙗнʼскꙋю вѣрꙋ и сътворити что моужественое на памѧть
послѣдним и оударивʼ фарисъ свои хотѧше прескочити разроушеное мѣсто и достꙋпити
безбожнаго магмета на ѿмʼщенїе крови хрстїанʼскои и ꙗша его велможи и ороужникы
и пѣшʼци ноужею великою зане невмѣстное дѣло магʼметꙋ безбожномꙋ в силѣ тѧжʼци
соуще бл҃говѣрныи же ц҃рь конʼстѧнʼтинъ ѡбнаживъ мечь свои ѡбрати сѧ на тоуркы и
ꙗкоже достизаше кого мечем по рамꙋ или по ребром и пресѣкаше ихъ на полы тоурки
же оужасʼше сѧ крѣпости ц҃рвы бежахꙋ изʼ града стратиги же и воины и вси людїе
видѣвши своего ц҃рѧ храбрость и мꙋжество и всѣ скакахꙋ на тоурʼкы и пробиша ихъ
за рʼвы безбожныи же магмет ста крѣпʼко и повелѣ тоурʼкы бьѧ възʼвращати на
грекы и быс сѣча премрачна зане стрѣлы ихъ помрачиша свѣтъ грекы же съ ѡбоихъ
стран метахꙋ стѣны на тоуркы смолꙋ горѧчюю и смольѧ поучины великїа зажигающе и
оуже сл҃нцꙋ зашедшꙋ сѣча же не преста но повелѣ безбожныи бесчисленыѧ ѡгни
зажигати и самъ скакаше по всѣмъ мѣстомъ крича и вопїа поноужда своих чаꙗше оуже
пожрети градʼ но ꙋбо гражане и вси людие на стенахъ сꙋщи и ѡгражь сѧ дръзꙋстїю
въпїахꙋ дроуг къ дрꙋгꙋ поскоримъ братїе крѣпко и помремъ за с҃тыѧ цр҃кви и тако
сѣчахꙋ сѧ с тꙋркы крѣпко и до полꙋнощи и съгнаша ихъ съ забралъ и съ градовъ ихъ
на землю и преста сѣча а самъ ѡканʼныи ѿ града не ѿстоупи стоѧ брежа свои грады
и иныхъ казнеи не дающе гражаномъ зажещи въ к҃ з д маиѧ наоутрїа же пакы
безвѣрныи повелѣ бити градʼ вʼзлѣ разрꙋшенаго мѣста изо многых поушекъ и пищалеи
и ѿ ѳ҃.и годины д҃ни нарѧдиша болʼшꙋю поушкꙋ и оудариша вʼ башʼтоу такоже и вʼ
дрꙋгїе и вʼ третии и разбѣша башʼтꙋ и тако проидет д҃нь тъ нощи же наставши пакы
зꙋстѣнїа съ всею дрꙋжиною и фрѧги вси начаша баштꙋ дѣлати и внезапꙋ прилетѣвъ ис
поушкы ꙗдро каменʼное на излети и оудари зꙋстѣниѧ по персемъ и паде ꙗко м҃ртвъ и
едва его ѿлиꙗше и ѿнесоша его в дѡм болѧре же и вси людїе и фрѧгове иже бѣша с
нимъ растаꙗхꙋ и не вѣдахꙋ что сʼтворити се же быс изволенїемʼ б҃жїимъ на
погыбель граду понеже полое мѣсто тои к҃нзь зꙋстѣнїи хранѧше велию силою и
мꙋжеством храбръ бо бѣ и мдръ и ратномꙋ дѣлꙋ искоусенъ ѕило егда же сказаша ц҃рю
и абїе ѕило ѡпечали сѧ ц҃рь и поиде к немꙋ и всѣми велможи и съ врачи оутѣшающе
єго врачеве же чрезъ всю нощ ѡнꙋ трꙋжахꙋ сѧ ѡ поможенїи его і єдва исправиша емꙋ
гроудʼ вышибеное мѣсто ѿ оудара и абїе ѿдохнꙋвъ ѿ болѣзни и даша емꙋ мало брашна
вкꙋсити и питїа и почи тоѧ нощи мало ѡставшїи же дрꙋжины его ꙋ башʼти съзидати и
не спѣша ничтож зꙋстѣнїа же пакы повелѣ сѧ нести тамо и начатъ дѣлати баштꙋ съ
оусердїемъ великим въ к҃ и д маиѧ видѣша тоурки башʼтꙋ дѣлающих и вʼскорѣ
наидоша скорѣ множество ихъ на полое мѣсто також и грекы противꙋ ихъ и быс брань
велїѧ флабоурʼра же нѣкїи съ многыми тоурʼкы ꙗдростно нападе на грекы в нихʼ же
бѧше е҃ моужь страшны възрастомъ и взором и бьꙗхꙋ гражанъ нещадно такоже из
града протостратеръ и с҃нъ его андрѣи съ многыми силами поскориша на тоуркы и
быс сѣча оужасна видѣша же съ стѣны три брата пѧти мꙋжеи ѡнихъ тоурскыихъ бьюще
силно гражанъ и скочиша г҃ брата съ стѣны и нападоша на них и сѣчахꙋ сѧ с ними
люто ꙗко ꙋдивити сѧ торком и не надѣꙗти сѧ оуже ихъ чающе оубьеныхъ быти и
оубиша братеники е҃ моужеи тоурчанъ храбрых и тако въскричавше нападоша на нихъ
множство тоурковъ ѡни же ѿидоша ѿ них въ град вси трие без вреда ѡ поломʼ же
мѣстѣ сѣча не преста но паче растѧше тоуркы бо великою силою ѡдовахꙋ гражанъ
стратигы же и велʼможи вкоупи съ зꙋстѣнїем мꙋжествовахꙋ крѣпко и падоша
множество ѿ ѻбоихъ стран но еже б҃ъ изволи томꙋ не преити прилетѣвшꙋ бо внезаапꙋ
ис пꙋшкы ꙗдрꙋ и оудари зꙋстѣнїа и срази емꙋ десное плечо и паде на земли акы
мр҃твъ и падоша на немъ болѧре єго и вси люде кричаще и рыдающе и понесоша его
проч такоже и фрѧгове всѣ поидоша за ним тоуркы же слышавше рыданїе и смѧтенїе
людское и абїе въскричавше напꙋстиша всѣми полкы и потопташа гражанъ и во град
ихъ въгнаша бьющ и сѣкоуще видѣвша же стратиги и вси гражане оустремленїе
тоуркѡв и начаша бежати и погыбель конечнаѧ быс постигла град аще не бы ц҃рь
констѧнʼтинъ поскорилъ съ избранʼными своими ц҃рю же приспѣвшоу срѣте зꙋстѣнїа
еще жива соуща несома в дом и въсплака сѧ ѡ немъ горко зꙋстѣнїи ж мало поболѣвъ
и оумре по семʼ же ц҃рь нападе на тоуркы и со избранʼными своими и бьꙗше ихъ
нещадно токмо бо единъ меч имѣѧ в рꙋцы и ихʼ же бо достизаше мечемъ разʼсѣкаше
ихъ на двое аще и по коню оударѧше то падахꙋ под ними не оудръжавахꙋ бо сѧ мечь
его ни вʼзброуи ни конʼскаѧ сила тоуркы же видѣвше крѣпость и мꙋжество ц҃рво и
бежаша ѿ него и тако прогнаша тоурʼковъ к поломꙋ мѣстꙋ и стѣснившимь с тоу
множество народа и побиша их гражане бесчислено закалахꙋ бо ихъ акы свинеи
донʼдеже прїидоша на полое мѣсто а иже бѣжаша на страны по ꙋлицам тѣ тамо
побїени быша и расточени и тако б҃жїимъ промысло въ д҃нь тъ избави сѧ град
тоуркы же ѿидоша ѿ града а граждане не падахꙋ ѡпочивать и не бѣ тоѧ нощи ничтоже
ц҃рь же констѧнтинъ с патриарʼхомъ и вси воини поидоша вʼ великꙋю цр҃квь и
възбл҃годариша г҃а б҃а и прчстꙋю его б҃гом҃трь и похвалѧхꙋ ц҃рѧ нѣцїи же сказаша
ꙗко и самʼ ц҃рь въ срдци своемъ възнесе с но и ѿшествїа чаꙗхꙋ поганых не вѣдахꙋ
бо божїѧ изволенїѧ безбожныи же магметъ видѣ толикое паденїе своих и ц҃рвꙋ
храбрость и тоѧ нощи не спа но съвѣтъ великъ сʼтвори хотѧше бо тоѧ нощи ѿстꙋпити
ѿ града зане оуже морʼскїи пꙋть приспѣ и корабли многїа прїидꙋть на помощь граду
но да зʼбоудет сѧ б҃жїе изволенїе КНИГА ГЛАГОЛЕМАЯ ДОМОСТРОЙ ИМѢ ЕТЪ В СЕБѢ ВЕЩИ
ПОЛЕЗНЫ ПОУЧЕНИЕ И НАКАЗАНИЕ ВСЯКОМУ ХРИСТИЯНИНУ МУЖУ И ЖЕНѢ И ЧАДОМ И РАБОМ И
РАБЫНЯМ В неиж иматъ сказание главам а҃ Наказанїе ѿ оц҃а к сн҃ѹ Бл҃гословлѧю азъ
грѣшны̋ ιм ркъ ι поучаю и наказѹю и вразѹмлѧю сн҃а своего ιм ркъ и его женѹ ι
ихъ чадъ и домочадцовъ быти во всѧкомъ хртсияньскомъ законе и во всѧкої чстои
совести и правде с вѣрою творѧще волю бж҃ию и хранѧще заповеди его себе
оутвержающе во всѧкомъ страсѣ бж҃їи и в законномъ жительствѣ и женѹ пооучающе
тако же и домочадцовъ своихъ наказѹюще не нѹжею ни ранами ни роботою тѧжкою
имѣюще яко дѣти во всѧкомъ покой сыты и ѡдѣны и в тепломъ храмѣ и во всѧкомъ
оустрои И вдаю вамъ хрстїѧньскомѹ жительствоу писанїе се на памѧт и вразѹмленїе
вамъ и чадом вашимъ Аще сего моего писанїѧ не внемлете и назанїѧ не послѹшаете и
по томѹ не оучнете жити и не тако творити яко же есть писано сами себѣ ѿвѣтъ
дадите въ дн҃ь страшнаго сѹда и азъ вашимъ винамъ и грѣхѹ не причастенъ кромѣ
моеѧ дш҃а аз ѡ семъ о всѧкомъ бл҃гочинїи бл҃гословлѧлъ и плакалъ и молилъ и
пооучалъ и писанїе предлагалъ вамъ и аще восприимете сие мое хѹдое оученїе и
грѹбое наказанїе и сїе но в мл҃тве си гл҃и и покланѧнїе твори и на помощь к бг҃ѹ
призываи их мощи же ст҃ых с вѣрою цѣлѹи и покланѧи с им г҃ Како таинамъ бж҃їимъ
причащати с и вѣровати воскресенїю мр҃твыхъ и сътрашнаго сѹда чаѧти и касати сѧ
всѧкои свѧтыни таинамъ бж҃їимъ вѣрѹи тѣлѹ его крови вѣрѹи причащати сѧ и со
страхомъ на ѡчищенїе і ѡсщ҃енїе дш҃и же и тѣлѹ и во ѡставленїе грѣхомъ и в жизнь
вѣчнѹю вѣрѹи воскресенїю мертвым и жизни бѹдѹщаго вѣка помѧни страшныи сѹдъ и
воздаѧнїе по дѣломъ бѹдетъ намъ аще когда приѡчистив себе дх҃овно в чистои
совѣсти с молитвою и с молениемъ цѣловати животворѧщїи крстъ и ст҃ыи честны̋
ѡбразы чюдотворные многоцѣлебныѧ мощи по молении прекрестѧ сѧ поцеловати дх҃ъ в
себѣ оудержавъ а гѹбъ не разѣваючи а бл҃говолитъ бг҃ъ комѹ причасьтити сѧ
бж҃ственыхъ хв҃ыхъ таинъ ино лжицею ѿ іереѧ прїимати во оуста ѡпасно гѹбами не
сверкати рѹцѣ имѣти к персемъ согбен̋ крстаѡбразно а дора і просфира и всѧкаѧ
ст҃аѧ вкѹшати бережно крохи на землю не оуронити а зѹбами просфиры не кѹсати
якоже прочїи хлѣбъ уломываючи невелики кѹсочки класти в рот ести губами и ртомъ
не чавкати со опасенїем ести а просфиры с вологою не ести токмо воды
прихлебывати или оукропѹ с виномъ слѹженымъ или без вина а иного ничего не
примешати преже всякїѧ ествы свершати просфира в црк҃ви їли в домѹ а и с кѹтьею
никако же просфиры не ести ни с канѹномъ и на кѹтью просфиры не класти аще с
кѣмъ ѡ х҃ѣ цѣлованїе сотворити такоже дх҃ъ в себѣ оудержавъ поцѣловати сѧ а
гѹбами не плюскатї поразсѹди чл҃ческїѧ немощи нечювьственаго дх҃а гнѹшаем сѧ
чесночного хмелного болного и всѧкого смрада коль мерско гв҃и нашь смрадъ и
ѡбонѧнїе сего ради со ѡпасенїемъ творити д҃ Како любити бг҃а ѿ всеѧ дш҃а тако же
брата своег и страх бж҃їи имѣти и памѧть смертнѹю Посем же возлюбиши г҃а бг҃а
твоего ѿ всеѧ дш҃а своеѧ и ѿ всеѧ крѣпости своеѧ и подвигни всѧ твоѧ дѣла и
ѡбычаѧ и нравы оугоднаѧ творити по заповѣди его паки жи искренѧго си возлюби
всѧкаго чл҃ка по ѡбразѹ бж҃їю созданна рекше всѧкаго хрстїѧнїна страх бж҃їи
всегда имѣи в срдцы своемъ и памѧть см҃ртнѹю всегда волю бж҃їю творити и по
заповѣдемъ его ходи рече г҃ь в чемъ тѧ застанѹ в томъ и сѹжѹ ино достоитъ
всѧкомѹ хрстїѧнїнѹ готовѹ быти в добрых дѣлех в чтсоте и в покаѧнїи и во всѧкомъ
исповѣданїи всегда чающе часа смертнаго Како ст҃льскїи чинъ почитати тако же и
сщ҃еннїческїи чинъ и мнишескїй е҃ По ст҃льскомѹ чинѹ всегда прибѣгай и должнѹю
честь имъ воздаваи ι блг҃ословенїѧ и дх҃овнаго пооученїѧ ѿ него требѹи ѿ них и
припадаи к ногамъ их и во всемъ повинѹи сѧ имъ по боѕѣ сщ҃енническомѹ чинѹ и
мнишескомѹ вѣлїю вѣрѹ и любовь и повиновенїе и всѧкое покоренїе пред ними имѣи и
дх҃овнѹю ползѹ ѿ нїхъ внимаи тѣ оубо сѹть слѹги и молебники нбснаго цр҃ѧ имѣютъ
дерзновенїе оу г҃а просити добрых и полезных дш҃амъ нашимъ и ѡставленїе грѣховъ
и жизни вѣчьныѧ Како посещати в монастырех и в болницахъ и в темницах и всѧкаго
скорб ѕ҃ В мнстри и в болницы и в пѹстыни и в темницы закълюченных посѣщаи и
милостыню по силѣ всѧких потребных подаваи елико требѹютъ и види бѣдѹ их и
скорбь и всѧкѹ нѹжѹ елико возможно помогаи имъ и всѧкаго скорбна и бѣдна и нѹжна
и нища не презри введи в домъ свой напои накорми согрѣи ѡдежи всею любовию и
чистою совѣсьтию тѣми млстива бг҃а сотвориши и свободѹ полѹчиши а родителемъ
своим преставльшим сѧ памѧть твори к цр҃квамъ бж҃їимъ приношенιе и в домѹ по них
кормлю твори нищимъ милостыню и самъ ѿ бг҃а помѧновенъ боудши з҃ Како цр҃ѧ и
кнѧѕѧ чтити и повиновати сѧ во всемъ ι всѧкомѹ покарѧти сѧ и правдою слѹжити имъ
во всемъ Цр҃ѧ бои сѧ и слѹжи емѹ вѣрою и всегда ѡ немъ бг҃а моли и ложно ѿнюдъ
не гл҃и пред нимъ но с покорениемъ истиннѹ ѿвѣщаи емѹ яко самомѹ бг҃ѹ и во всем
повинѹи сѧ емѹ аще земномѹ цр҃ю правдою слѹжиши и боиши сѧ его тако наоучиши сѧ
ι нбснаго цр҃ѧ боѧти сѧ сеи времененъ а нбсныи вѣченъ и сѹдїѧ нелицѣмеренъ
воздастъ комѹждо по дѣломъ его тако же и кнѧземъ покарѧите сѧ и должнѹю емѹ
честь воздавай яко ѿ него посланомъ во ѿмщенїе злодѣем в похвалѹ же добродѣемъ
кн҃ѕю своемѹ прїѧите всѣмъ срдцемъ и властелемъ своимъ ни помыслите на нѧ зла
гл҃етъ бо павелъ апслъ Всѧ влдчество ѿ бг҃а оучинена сѹть да аще кто противит сѧ
властелемъ то бж҃їю повелѣнию противит ца а цр҃ю и кн҃ѕю и всѧкомѹ велможе и
клеветою и лѹкавъствомъ погѹбит г҃ь всѧ гл҃ющаѧ лжѹ а шепотники и клеветники ѿ
народа проклѧти сѹть стареишимъ себѣ честь воздава̋ и поклоненїе твори среднихъ
яко братїю почитаи маломожных и скорбных любовию привечаи юнеиших яко чада люби
всѧкомѹ созданию бж҃їю не лихъ бѹди славы земныѧ ни в чемъ не желаи вѣчьныхъ
бл҃гъ проси оу бг҃а всѧкѹю скорбь и теснотѹ з бл҃годаренїемъ терпи ѡбидимъ не
мсти хѹлимъ моли зла за зло не воздаваи согрѣшающаѧ не ѡсѹжаи воспомѧни своѧ
грѣхи ѡ тѣхъ крѣпко пѣки сѧ злых мѹжеи советѹ ѿвращаи сѧ бѹди ревнитель
правожительствѹющїмъ и тѣхъ дѣланїѧ написѹи в срдцы своемъ и самъ також твори и҃
како домъ свои оукрасити ст҃ыми ѡбразы домъ чистъ имѣти В домѹ своемъ всѧкомѹ
хрстїѧнїнѹ во всѧкои храмине ст҃ыѧ и честныѧ ѡбразы написаны на иконахъ по
сѹществѹ ставити на стенах оустроив бл҃голѣпно со всѧкимъ оукрашенїемъ и со
ст҃илники въ нихже свѣщи пред ст҃ыми ѡбразы возжигают сѧ на всѧкомъ славословїи
бж҃їи и по пѣнїи погашают завѣсою закрывают сѧ всѧкїѧ ради чистоты и ѿ пыли
бл҃гочинιѧ ради и бреженїѧ а всегда чистым крылышкомъ ѡмѣтати и мѧхкою гѹбою
вытирати их и храмъ тот чистъ держати всѣгда а к ст҃ымъ ѡбразомъ касати сѧ
достоинымъ в чистеи совести и на словословιи бж҃їи и на ст҃омъ пѣнїи и мл҃твѣ
свѣчи вжигати и кадити бл҃говоннымъ ладономъ и фимїѧномъ а ѡбразы ст҃ыѧ
поставлѧют с иже в начале по чинѹ ст҃о почитаеми сѹть имѧны преже реченными в
мл҃твах и во бденїих и в поклонех и во всѧкомъ славословїи бж҃їи всегда почитати
их со слезами и съ рыданїемъ и сокрѹшенымъ срдцемъ исповѣдаѧ сѧ просѧще ѿпѹщенїѧ
грѣхомъ Како к ц҃рквамъ бж҃їим и в монастыри с приношенїемъ приходити ѳ҃ А
цкр҃вамъ бж҃їимъ всегда с вѣрою приходити с приношенїемъ с свечею и с просфирою
с ѳимїѧномъ и с ладономъ с канономъ и с кѹтьею и с милостынею и за здравїе и за
оупокой и к празникомъ и по монастыремъ тако с милостынею и с приношенїемъ
приходїти егда принесеши даръ свои ко ѡлтарю воспоминаи еѵгальское слово егда
нѣчто имать братъ твои на тѧ ѡстави тѹ даръ свой пред ѡлтаремъ и шедъ смири сѧ з
батомъ своим прежде тогда принеси даръ свой к бг҃ѹ ѿ праведнаго своег имѣнїѧ ѿ
неправды непрїѧтна милостьїнѧ к силнымъ речено бысть лѹчше не грабити неже
млстынѧ даѧти ѿ непрдвды ѿдай ѡбидимомѹ приѧтнее млстыни а к бг҃ѹ прїѧтна
млстынѧ ѿ праведнаго стѧжанїѧ и ѿ добрых дѣлъ ї Како сщ҃енниковъ ι иноков в домъ
свои призывати молити сѧ А в которые любо празники по ѡбещанию свосемѹ да
призываютъ сщ҃енническїи чин в домъ свои елико по силе и молебнаѧ совершают ѡ
всѧкомъ прошенїи и молѧтъ за цр҃ѧ и великаго кн҃ѕѧ ιм рк всеѧ рѹси самодержца и
за его цр҃цѹ и великѹю кнг҃ню ιм рк и за их бл҃городныѧ чада и за братью его и
за болѧре и за все хрстолюбиво воиньсьтво иже побѣдѹ на враги и ѡ плененых
свободѣ и ѡ всемъ сщ҃енническомъ и иноческом а ѿ стола или ѿ трапезы ества и
питїе таино износити или высылати не по повеленїю настоѧщаго и без бл҃гословенїѧ
ст҃отатство сѹт и самочїние таковых всѧческ̏ бесчествѹютъ егда званъ бѹдеши кимъ
на бракъ не сѣди на преднемъ мѣсте егда кто честнѣе тебѣ бѹдетъ званных имъ и
пришедъ иже тебѣ звавыи ѡного речетъ ты даждь семѹ мѣсто и тогда начнеши со
стѹдомъ посьлѣднее мѣсто держати но егда званъ бѹдеши шед сѧдї на послѣднемъ
мѣсте да егда прїидетъ звавыи тѧ и речетъ ти дрѹже посѧди выше тогда бѹдет ти
слава превозлежащими с тобою яко всѧкъ возносѧи сѧ смирит сѧ а смирѧи сѧ
вознесѣт сѧ егда на трапѣзе предпоставѧт ти многоразличныѧ яди и питиѧ егда кто
честнѣе тебѣ бѹдетъ званныхъ не начни вкѹшати преже ничто же аще ты
начальстьвенъ бѹдеши предпоставленѹю ѧдь разсѹжаѧ начина̏ оу некихъ бг҃облюбцевъ
изоѡбилно бываетъ вкѹшенїе и питїе ι излишнее цѣло снимают и вперед инымъ на
потребѹ пригожает сѧ ι аще кто нечювьственъ и не искѹсенъ и не оученъ и невѣжда
не ра ссѹждаѧ всѧкаго брашна в пресыщенїѧ начинаетъ и небрегомо творитъ бѹдет и
самъ порѹганъ и посмѣѧн и ѡбещестенъ ѿ бг҃а и ѿ чл҃къ а҃ι Како кормити
прїходѧщих в домѹ з бл҃годаренїемъ Егда трапѣзѹ предпоставълѧеши в начале
сщ҃енницы ѿц҃а и сн҃а и ст҃аго дх҃а прославлѧют потомъ дв҃цѹ бц҃ѹ ι егда ядѧхѹ з
бл҃годаренїемъ и с молчанїемъ или з дх҃овною бесѣдою тогда аг҃гли невидимо
предстоѧт и написѹютъ дѣла добраѧ и ества и питїе в сладость бывает аще начнетъ
предпоставленѹю ествѹ и питїе похѹлѧт тогда мотыло ѡбращает сѧ сїи вкѹшають и
аще скаредныѧ речи и блѹдные срамословїе и смѣхо творенїе и всѧкое глѹмленїе или
гѹсли и плесанїе и плесканїе и скоканїе и всѧкїе игры и пѣсни бѣсовскїе тогда
якоже дымъ ѿгонитъ пчелы такоже и ѿидѹтъ агг҃ли бж҃їи ѿ тоѧ трапѣзы и смрадныѧ
бѣседы и возрадѹют сѧ бѣси и прїидѹт волю свою оулѹчивъ и всѧ оугоднаѧ творит сѧ
имъ да такоже бесчиньствѹютъ и зернью и шахматы и всѧкими играми бѣсовскїми
тѣшат сѧ даръ бж҃їи ествѹ и питїе и всѧкїе ѡвощи в порѹганїе помѣщѹт и проливают
дрѹгъ дрѹга шибают и ѡбливаютъ всѧчески порѹгают сѧ дарѹ бж҃їю а дїѧволи
записѹютъ дѣла их приносѧтъ къ сотанѣ и вкѹпѣ радѹют сѧ погибели хрстїѧньскїѧ и
та всѧ дѣла предстанѹт в дн҃ь страшнаго сѹда ѽ горе дѣщимъ таковаѧ егда жидове
сѣдоша ѧсти в пѹстыни и пити и ѡбьѧдша сѧ и опивше сѧ и восташа играти и блѹд
творити и тогда пожре землѧ их двадесѧт тысѧщь и три тысѧщи ѽ оустрашите сѧ
людїе творите волю бж҃їю якоже есть в законе писано а ѿ сего злаго бесчинїѧ
соблюди г҃и всѧкаго хрстїѧнїна ести бы и питї в славѹ бж҃їю а не ѡбьѧдати сѧ ни
оупивати сѧ ни пѹстошных творити ι аще пред кого поставлѧеши ествѹ или питїе и
всѧкое брашно или пред тобѧ поставѧтъ всѧкаго брашна не подобает похѹлити гл҃ати
гнило ιли кисло или прѣсно или солоно или горко или затхло сѧ ιли сыро илї
переварено или какѹю ни бѹди хѹлѹ возлогати но подобаетъ даръ бж҃їи всѧкое
брашно похвалѧти и со бл҃годаренїемъ вкѹшати ино бг҃ъ ѡбонѧет вонею бл҃гооуханїѧ
и в сладость претворити ι аще котораѧ ества или питие непотребно ино ѡ томъ
наказывати домочадцовъ кто то дѣлалъ штобы впередъ таково не было в҃ι Како мѹжѹ
з женою и з домочатцы в домѹ своемъ молит сї По всѧ дн҃и в вечере мѹжь ж женою и
з дѣтьми и з домочадцы кто оумѣетъ грамоте ѿпѣти вечернѧ павечернїца полѹнощница
с молчанїемъ и со вниманїемъ и с кротъкостоѧнїемъ и с мл҃твою и с поклоны пѣти
внѧтно и единогласно после правила ѿнюдъ ни пити ни ести всегда всѧмѹ томѹ наукъ
а ложа сѧ спати всѧкомѹ хрстїѧнїнѹ по три поклона въ землю положити а в полѹнощи
всегда таино вставъ со слезами прилежно к бг҃ѹ молити сѧ елико вмѣстимо ѡ своемъ
согрѣшенїи а оутретре воставаѧ такоже и комѹждо по силе и по желанїю а
непразнымъ а не празнымъ женамъ кланѧти сѧ до поѧса всѧкомѹ хрстїѧнїнѹ моли ти
сѧ ѡ своемъ согрѣшенїи и пѹщенїѧ грѣхомъ ι ѡ цр҃ьскомъ ι о цр҃цине и ѡ чадех ихъ
здравїи и ѡ братїи его и ѡ болѧрехъ его ι ѡ хрстолюбивом воиньствѣ ѡ помощи на
враги и ѡ плѣненых свободѣ и ѡ ст҃льскомъ и сщ҃енническом чинѹ и ѡ болящихъ и в
темницахъ заключенныхъ и за всѧ хрстїѧне женѣ молити сѧ ѡ своемъ согрѣшенїи и ѡ
мѹжи и ѡ чадехъ ї ѡ домочадцех и ѡ сроднїкехъ ι ѡ ѿц҃ѣхъ дх҃овных а мѹжѹ такоже
а оутре вставъ бг҃ѹ молити с и ѿпѣти заоутренѧ и часы а в нлдю и в празникъ
молебен с м҃лтвою и молчанїемъ и с кротъкостоѧнїемъ и единогласно пѣти и со
вниманїемъ слѹшати и ст҃ымъ каженїе а гдѣ некомѹ пѣти ино молити сѧ доволно
вечере и оутре а мѹжемъ ѿнюд не погрѣшити по всѧ дн҃и цр҃ковнаго пѣнїѧ вечерни
заоутрени ѡбѣдни Како в цр҃кви мѹжѹ и жене молити сѧ чистота хранити и всѧкого
зла не творити г҃ι А в цр҃кви стоѧти на всѧкомъ пѣнїи со страхомъ и с молчанїемъ
молити сѧ а дома всегда павечерница и полѹнощница и часы пѣти а кто прибавит
правила своего ради сп҃сенїѧ ино то на его воли ино боле мзда ѿ бг҃а а женамъ
ходити к цр҃кви бж҃їи какъ въмѣстимо на произволенїе по совѣтѹ с мѹжемъ а в
цѣрькви ни с кѣмъ не бѣседовати с молчанїемъ и послѹша стоѧти никѹда не ѡбзираѧ
сѧ ни на стенѹ не прикланѧти сѧ ни к столпѹ ни с посохомъ не стоѧти ни с ноги на
ногѹ не престѹпати рѹцѣ согбѣни к персемъ крстоѡбразно твердо и не поколебимо
молити сѧ со страхом и трепѣтомъ и со воздыханїемъ и со слезами и до ѿпѣнїѧ из
цр҃кви не исходити а прїити к началѹ а нлдѧ и прдзники господскїѧ и средѹ и
пѧтокъ и ст҃ыи постъ и бг҃ородиченъ в чистотѣ пребывати а ѿ обьѧденїѧ и
пїѧньства и ѿ пѹстошныхъ бесѣд и смѣхотворенїѧ неподобнаго всѣгда беречи сѧ и ѿ
татбы ι ѿ блѹда и лжи и клеветы и зависти и всѧкаго неправеднаго собранїѧ и
ростовъ и корчмы и мыта и перевозов и мостовщинъ и всѧкаго лѹкавъства не любити
и не гнѣвати сѧ ни на кого ранного питїѧ и ѧденїѧ и позного послѣ пѣнїѧ ѿнюд не
творити есть бы и пить в славѹ бж҃їю и в подобно времѧ малымъ дѣтемъ и работнымъ
по разсѹженїю мѹжа и жены кормити их или не вѣсте яко неправедницы црствїѧ бж҃їѧ
не наследѧт якоже апслъ павелъ рече и паки рече нї идолослѹжители ни прелюбодѣи
ни сквернителѧ ни малакїѧ ни мѹжеложницы ни лихоимцы ни татїе ни пьѧнїцы ни
досадителе ни хищницы црствїѧ бж҃їѧ не наследѧт но достоитъ ѿ всѧкаго зла блюсти
сѧ всѧкомѹ хрстїѧн̏нѹ д҃ι Како чтити дѣтемъ ѿц҃овъ своихъ дх҃овныхъ ι повиноватї
сѧ имъ Подобаетъ вѣдати се како чтити дѣмъ ѿц҃евъ своихъ дх҃овных изыскати ѿц҃а
дх҃овнаго добра бг҃олюбива и бл҃горазѹмна и разсѹдителна а не потаковъника
пьѧницѹ ни сребролюбива ни гнѣвлива такова подобает чтити и повиновати сѧ емѹ во
всѣмъ и каѧтї сѧ пред нимъ со слезами исповѣдати грѣхи своѧ не стыдно и
безсрамно и заповѣди его хранити а призывати его к себѣ в домъ часто ι извѣщати
сѧ всегда во всѧкои совести и наказанιе его с любовїю прїимати и послѹшати его
во всѣмъ и чтите его и беите челомъ пред нимъ ниско ѡнъ оучитель нашь и
наставникъ ι имѣите его со страхом ї любовию к немѹ приходитї и приношение емѹ
даваите ѿ своихъ трѹдовъ по силе и совѣтовати с нимъ часто ѡ житїи полезномъ и
востѧзати сѧ ѿ грѣховъ своихъ и како оучити и любити мѹжѹ жена своѧ и чада а
жене мѹжа своего слѹшати и спрашивати сѧ по всѧ дни а извѣщати сѧ ѡ грѣсехъ
своих всегда пред ѿц҃емъ дх҃овнымъ и ѡбнажати грѣхи своѧ всѧ и покарѧти сѧ пред
нимъ во всѣмъ тїи бо бдѧт ѡ дшахъ наших и ѿвѣтъ дадѹтъ ѡ нас в дн҃ь страшнаго
сѹда а не поносити их ни ѡсѹжати ни оукорѧти а ѡ комъ оучнѹтъ печаловатї сѧ ино
его слѹшати и виноватаго пожаловати по вине смотрѧ с нимъ же разсѹдѧ е҃ι Како
детѣи своихъ воспитати во всѧкомъ наказанїи и страсѣ бж҃їи А пошлетъ бг҃ъ оу
кого дѣти сн҃ове или дщери ино имѣти попеченїе ѿц҃ѹ и мт҃ри ѡ чадех своих
снабдити их и воспитати в добре назанїи и оучити страхѹ божию и вѣжствѹ и
всѧкомѹ бл҃гочинїю и по времѣни и дѣтемъ смотрѧ и по возрастѹ оучити рѹкодѣлию
мт҃ри дщери а ѿц҃ѹ снове кто чево достоинъ каковъ комѹ просѹгъ бг҃ъ дастъ любитї
ихъ и беречи ι страхомъ сп҃сати оуча и наказѹѧ и разсѹжаѧ раны возлогати наказѹи
дѣти во юности покоитъ тѧ на старость твою и хранити и блюсти ѡ чистотѣ телеснеи
и ѿ всѧкаго грѣха ѿц҃ем чадъ своих якоже ѕѣницѹ ѡка и яко своѧ дш҃а аще что дѣти
согрѣшаютъ ѿц҃овымъ и мт҃рнимъ небреженїемъ имъ ѡ тѣхъ грѣсехъ ѿв҃ѣт дати в дн҃ь
страшнаго сѹда а дѣти аще не брегомы бѹдѹтъ в ненаказанїи ѿц҃овъ и мт҃реи аще
что согрѣшатъ или что сотворѧт и ѿц҃ем и мт҃ремъ з дѣтми ѿ бг҃а грѣх а ѿ людеи
оукоръ и посмѣхъ а домѹ тщета а себѣ скорбь и оубытокъ а ѿ сѹдеи продажа и
соромота аще оу бг҃обоѧзнивых родителеи ι оу разѹмныхъ и бл҃горазсѹдныхъ чада
воспитани в страсѣ божїи и в добре назанїи и в бл҃горассѹдномъ оученїи всѧкомѹ
разѹмѹ и вѣштвѹ и промыслѹ и рѹкодѣлию и тѣ чада с родители своими бываютъ ѿ
бг҃а помиловани а ѿ осщ҃еннаго чинѹ бл҃гословены а ѿ добрых людей хвалїми а в
совершене возрастѣ добрые люди с растию и зъ бл҃годаренїемъ женѧтъ сн҃овъ своихъ
по своей вѣрстѣ по сѹдѹ бж҃їю а дщери за ихъ дѣти за мѹжь выдаютъ и аще ѿ
таковых которое чадо бг҃ъ возметъ в покаѧнїи и с причастїемъ то ѿ родителю
безсквѣрнаѧ жертва к бг҃ѹ приносит сѧ и в вѣчныѧ кровы вселѧют сѧ а имѣютъ
дерзновенїе оу бг҃а милости просити ι ѡставленїѧ грѣховъ и ѡ родителехъ своихъ
ѕ҃ι Како чадъ воспитати с надѣлкомъ за мѹжь выдати А оу кого дочь родит сѧ ино
разссѹдны люди ѿ всѧкаго приплода на дочерь ѿкладывают на ее имѧ или животинкѹ
ростѧтъ с прїплодомъ а оу полотенъ и оу вѹсчинъ ι оу ширинокъ ι оу вѹбрѹсовъ и
рѹбашекъ по всѧ годы еи в пришеннои сѹндѹкъ кладѹтъ и платье и саженье и монисто
и ст҃ость и сѹды ѡловѧные и меденые и деревѧные прибавливати непомношкѹ всегда а
не вдрѹг себе не в досадѹ а всево бѹдетъ полно ино дочери растѹтъ а страхѹ бж҃їю
и вѣшътвѹ оучат сѧ а приданое с ними вдрѹгъ прибывает и какъ за мѹжь зговорѧтъ
ино всѣ готово а толко ранее хто ѡ дѣтехъ не смышлѧетъ да какъ за мѹжь давать и
въ тѹ порѹ всѣ покѹпать ино скораѧ женитва видомаѧ работа а по сѹдбамъ бж҃їим
толко та дочь преставит сѧ ино ее надѣлкомъ поминают по еи дш҃и сорокооустъ и
милостыню ис того дают а толко иные дочери есть також ѡ них промышлѧти з҃ι Како
дѣти оучити и страхомъ сп҃сати Казни сн҃а своего ѿ юности его и покоитъ тѧ на
старость твою ι дастъ красотѹ дш҃и твоеи и не ѡслаблѧи биѧ млдца аще бо жезломъ
бїеши его не оумретъ но здравїе бѹдетъ дщерь ли имаши положи на них грозѹ свою
аще бо ѿдаси дщерь свою бес порока то яко велико дѣло совершиши и посреди собора
похвалиши сѧ при концы не постонеши на ню любѧ же сн҃а своего оучащаи емѹ раны
да последи ѡ немъ возвеселиши сѧ казни сн҃а своего из млада и порадѹеши сѧ ѡ
немъ в мѹжествѣ и посреди злых похвалиши сѧ и зависть прїимѹтъ враги твоѧ
воспитаи дѣтище с прещенїемъ и ѡбрѧщеши ѡ немъ покой и бл҃гословенїе не смѣи сѧ
к немѹ игры творѧ в мале бо сѧ ѡслабиши в велицѣ поболиши скорбѧ и после же яко
ѡскомины твориши дш҃и твоеи и не дажъ емѹ власти во юности но сокрѹши емѹ ребра
донележе растетъ а ѡжесъточавъ не повинет ти сѧ и бѹдет ти досаженїе и болезнь
дш҃и и тщета домови погибель имнию и оукоризна ѿ сѹсѣдъ и посмѣхъ пред враги
пред властїю платежь и досада ѕла Како дѣтемъ ѿц҃а ι мт҃и любити и беречи и
повиновати сѧ имъ и покоити их во всемъ и҃ι Чада послѹшаите заповѣди гсни любите
ѿц҃а своего и мт҃рь свою и послѹшаите их и повинѹите сѧ имъ по бозѣ во всемъ и
старость ихъ чтите и немощь ихъ и скорбь всѧкѹю ѿ всеѧ дш҃а понесите на своеи
выи и бл҃го вамъ бѹдетъ и долголѣтны бѹдете на земли симъ ѡчистите грѣхи своѧ и
ѿ бг҃а помиловани бѹдете и прославите сѧ ѿ чл҃къ и домъ его бѹдетъ бл҃гословѣнъ
в вѣки и насьледит сн҃ы сн҃овъ твоих и досьтигнѣтъ старости маститы во всѧкомъ
бл҃годѣньствѣ дн҃и своѧ препровожают аще ли кто злословитъ или оскорблѧетъ
родилѧ своѧ или кленетъ или лаетъ сїи пред бг҃омъ грѣшенъ ѿ народа проклѧтъ аще
кто бїетъ ѿц҃а и мт҃рь ѿ цр҃кви и ѿ всѧкїѧ ст҃ыни да ѿлѹчит сѧ и лютою смр҃тию и
градцкою казнью да оумрет писано бо есть ѿч҃а клѧтва иссѹшит а мт҃рьнѧ
искоренитъ сн҃ъ или дщерь не послѹшьливы ѿц҃ѹ или матери в пагѹбѹ имъ бѹдѣтъ и
не поживѹтъ дн҃еи своихъ иже прогнѣвают ѿц҃а и досажаютъ мт҃ри мнит сѧ не
согрѣшѧѧ к бг҃ѹ и есть поганого горѣе и ѡбѣщникъ есть нечестивымъ о них же
пррокъ исаиѧ рече возмет сѧ нечестивыи да не видит славы гснѧ сихъ нечестивыи
именова иже бесчествѹют родителѧ своѧ и паки насмехающаго сѧ ѿц҃ѹ и оукарѧюща
старость матерню да ськлюютъ их врановѣ и снѣдѧт ѡрли чсть же творѧи ѿц҃ѹ и
мт҃ри и повинѹюще сѧ имъ по боѕѣ во всѣмъ возвеселити сѧ имѹтъ ѡ чадех своихъ и
в дн҃ь печали избавит их г҃ь бг҃ъ и мл҃твѹ ихъ оуслышит егоже просѧт подастъ имъ
всѧ бл҃гаѧ покоѧи мт҃рь свою волю бж҃їю творит и оугожаѧи ѿц҃ѹ во бл҃гихъ
поживет вы же чада дѣломъ и словомъ оугожаите родителемъ своимъ во всѧкомъ блаѕѣ
совѣте да бл҃гословени бѹдете ѿ них ѿч҃ее бл҃гословенїе домъ оутвердит и мт҃рьнѧ
мл҃тва ѿ напасти избавит да ѿ своихъ чадъ почтени бѹдете не забываите трѹда
матернѧ и ѿц҃ова яже ѡ васъ болезноваша и печални быша покоите старость ихъ и ѡ
них болезнѹите якож ѡни ѡ вас не гл҃и много сотворих имъ добра ѡдѣѧнимъ и пищею
и всѧкими потребами но ни си свободи симъ не можеши бо ею родити и тако ею
болети яко ѡна ѡ тебѣ тем же со страхомъ раболѣпъно слѹжити имъ да и сами ѿ бг҃а
мздѹ прїимете и жизнь вѣчнѹю наслѣдите яко свершители заповѣди его ѳ҃ι Како
всѧкомѹ чл҃кѹ рѹкодѣльничати и всѧкое дѣло дѣлати бл҃гословѧ сѧ В домовитомъ
ѡбиходѣ и вездѣ всѧкомѹ чл҃кѹ гсдрю или гсдрни или сн҃ѹ или дщѣри или слѹжке
мѹжеска полѹ и женьска и старѹ и малѹ всѧкое дѣло начати или рѹкодѣльничати или
ести или пити или ества варити или печи што и всѧкїе приспехи дѣлати и всѧкое
рѹкоделїе и всѧкое мастерьство и оустроивъ собѧ ѡчистивъ ѿ всѧкїѧ скверны и рѹки
оумывъ чисто преже ст҃ымъ покланѧти сѧ трижды въ землю а по нѹжи или до поѧса
кто оумѣетъ достоно проговорити да бл҃гославѧ с оу настоѧщаго да мл҃твѹ ιс҃овѹ
проговорѧ да перекрестѧ с молвѧ г҃и бл҃гослови ѿч҃е тож начати всѧкое дѣло ино
томѹ бж҃їѧ млсть поспѣшесътвѹетъ агг҃ли невидимо помогают а бѣси ѿбѣгнѹт и то
дѣло бг҃ѹ в честь а дш҃и на пользѹ и ести и пити зъ бл҃годаренїемъ ино сладъко а
што впрокъ здѣлано ино мило а дѣлати с мл҃твою и з доброю бѣседою или с
молчанїемъ а дѣлаючи што ни бѹт начнет сѧ слово празное или хѹлное или с
роптанїемъ или смѣхи или кощѹны или скверныѧ и блѹдныѧ речи ѿ такова дѣла и ѿ
таковыѧ бесѣды бж҃їѧ млсть ѿстѹпитъ аг҃гли ѿидѹтъ скорбни и возрадѹют сѧ
нечестивїи дѣмони видѧ волю свою содѣвающѹ безѹмнїи хрстїѧне и пристѹпѧт тѹ
лѹкавїи влагающе в мысль всѧкѹю злобѹ и всѧкѹю враждѹ и ненависть и подвизают
помыслы на блѹдъ и на гнѣвъ и на всѧкїе кощѹны и сквернословїе и на всѧкое зло
ино то оуже дѣло ества или питїе не споро и всѧкое мастерство и всѧкое рѹкодѣлїе
не ѡ боѕѣ свершает сѧ бг҃ѹ на гнѣвъ а людемъ не бл҃гословленое не потребно и не
мило и не прочно а ества и питиїе не оукѹсна и не сладка только врагѹ и его
слѹгамъ оугодно и сладко и радостно а къто въ естве и в питїи и во всѧкомъ
рѹкодѣлїи не чисто стрѧпает и во всѧкомъ мастерьствѣ што оукрадетъ или прилжет
или божит ца на крїве не толко здѣлано или не в толке стало а ѡнъ лжетъ и тѣ всѣ
дѣла не оугодны бг҃ѹ бѣси написѹютъ и в томъ во всѣмъ чл҃кѹ истѧзанѹ быти в дн҃ь
страшнаго сѹда к҃ Похвала женамъ Аще дарѹетъ бг҃ъ женѹ добрѹ дражайши есть
камени многоцѣннаго таковаѧ ѿ добры корысти не лишит сѧ дѣлаетъ мѹжѹ своемѹ все
бл҃гожитїе ѡбрѣтши волнѹ и ленъ сотвори бл҃гопотребно рѹкама своима бысть яко
корабль кѹплю дѣющи издалече збираетъ в себѣ богатество и востает из нощи и
дастъ брашно домѹ и дѣло рабынѧмъ ѿ плода рѹкѹ своею насадит тѧжанїе много
препоѧсавъше крѣпко чресла своѧ оутвердит мышца своѧ на дѣло и чада своѧ
пооучаетъ такоже и рабъ и не оугасаетъ свѣтилникъ еѧ всю нощь рѹцѣ свої
простирает на полезнаѧ лакти же своѧ оутвержает на вретено млсть же простирает
оубогѹ плод же подаетъ нищим не печет сѧ ѡ домѹ мѹжь еѧ многоразлична ѡдѣѧнїѧ
преоѹкрашена сотвори мѹжѹ своемѹ и сѣбе и чадомъ и домочадцемъ своимъ всегда же
мѹжь бысть в соньмищи с вельможи и сѧдет знаемымъ вельми честенъ быс и
бл҃горазѹмно бесѣдова разѹмѣетъ яко добро дѣлати ни кто же без трѹда вѣнчанъ
бѹдетъ жены ради добры бл҃женъ мѹжь и число дн҃їи его сѹгѹбо жена добра веселит
мѹжа своего и лѣта его исполнит миромъ жена добра часть бл҃га в части боѧщих сѧ
г҃а да бѹдет жена бо мѹжа своего честнѣ творѧще первїе бж҃їю заповѣдь сохранивъ
бл҃гословена бѹдет а второе ѿ чл҃къ хвалима есть жена добра и страдолюбива и
молчалива венецъ есть мѹжеви своемѹ ѡбрѣте мѹжь женѹ свою добрѹ износитъ бл҃гаѧ
из домѹ своего бл҃женъ есть таковыѧ жены мѹжь и лѣта своѧ исполнѧют во бл҃ѕѣ
мирѣ ѡ добрѣ жене хвала мѹжѹ и честь к҃ а Наказъ мѹжѹ и женѣ и людем и дѣтемъ
како лѣпо быт им Да самомѹ себѣ гд҃рю и женѹ и дѣтеи и домочадцов своихъ оучити
не красти не блѧсти не солгати не ѡклеветати не завидѣти не ѡбидети не клепати
чюжаго не прѣти сѧ не осѹжати сѧ не бражничати не просмѣивати не помнити зла не
гнѣвати сѧ ни на кого к большимъ быти послѹшнѹ и покорнѹ к средънимъ любовнѹ к
меншим ι оубогимъ привѣтнѹ и милостивѹ со всѧкимъ оуправа без волокиты но и паче
наимита наимомъ не изобїдѣти а всѧкаѧ ѡбида со бл҃годаренїемъ терпѣти бг҃а ради
и поносъ и оукоризна аще по дѣломъ поносѧтъ и оукарѧютъ сїе с любовию прїимати и
ѿ таковаго безѹмїѧ ѿвращати сѧ а противъ не мстити аще в чемъ не повїненъ за сїе
ѿ бг҃а мздѹ прїишї а домочатцѣвъ своихъ оучи страхѹ бж҃їю и всѧкои добродѣтели и
самъ таѧ же твори вкѹпѣ ѿ бг҃а ѡбрѧщете млсть ѕлосотворшїи мѹкѹ вѣчнѹю а добро
сотворшїи бг҃ѹоугодно поживше жизнь вѣчнѹю наследѧт в црствιи нбснемъ к҃ ѕ Како
жити человѣкѹ смѣтѧ свои живот А во своемъ во всѧкомъ ѡбиходе и в лавочномъ и во
всѧкомъ товаре и в казнѣ и в полатахъ или в дворовомъ во всѧкомъ запасе или в
деревенскомъ или в рѹкодельи и в приходе и в росходе и в заимехъ и в долгѣхъ
всегда себѣ смечат и потомѹ живешь и ѡбиходъ держишь по приходѹ и росходъ к҃ з
Аще кто не разсѹдѧ себѧ жївет Всѧкомѹ чл҃кѹ богатѹ и оубогѹ великѹ и малѹ
разсѹдити себѧ и смѣтити по промыслѹ и по добыткѹ и по своемѹ имѣнїю а
приказномѹ чл҃кѹ смѣтѧ собѧ по гсдрьскомѹ жалованью и по доходѹ и по помѣстью и
таковъ дворъ себе держати и всѧкое стѧжание и всѧкои запасъ по томѹ и люди
держати и всѧкои ѡбиходъ по промыслѹ и по добыткѹ по томѹ и ести и пити и носити
и людеи ѡдѣвати и с людми сходити сѧ з добрыми аще кто не разсѹдѧ собѧ и не
смѣтѧ своего житїѧ и промысла и добытка и оучнетъ на люди глѧдѧ жити не по силе
и заимѹѧ или неправеднымъ имѣнїемъ и та чсть бѹдет с великимъ бесчестиемъ и со
оукоризною и с поношениемъ в злое времѧ нихто емѹ не поможеет а ѿ бг҃а грѣхъ а ѿ
людей посмѣхъ ино надобѣ всѧкомѹ чл҃кѹ тщеславїѧ бѣгатї и похвалы и неправеднаго
собранїѧ жити по силе и по промыслѹ и по смѣте и по добыткѹ своею правою силою
ино то житїе бл҃гопрїѧтно и богооугодно и ѿ людей похвално и себѣ и дѣтемъ своим
прочно к҃ и Аще кто слѹгъ держит без строѧ А толко людеи держат оу собѧ не по
силе и не по добыткамъ а не оудоволити его ествою и питїемъ и ѡдежею или которои
не рѹкоделенъ и собою не оумѣет промыслити ино тои слѹги мѹжикѹ или женки или
девки оу неволи заплакав ι лгать и красть и блѧсть а мѹжиком и розбивать и
красть и в коръчме пити и всѧкое ѕло чинити и томѹ безѹмномѹ гсдрю и гсдрыне ѿ
бг҃а грѣхъ а ѿ людей посьмѣхъ и не сѹсѣдьство со всѧкимъ а ѿ сѹсѣдеи продажа и
тщета домѹ и самъ ѡскѹдеет за скѹдость оума к҃ ѳ Пооучати мѹжѹ своѧ жена какъ
бг҃ѹ оугодити и мѹжѹ своему оуноровити и како домъ свои добре строити и всѧ
домашнѧѧ порѧднѧ и рѹкоделье всѧкое знать и слѹгъ оучить и самои дѣлать
Подобаетъ пооучити мѹжемъ женъ своих с любовию и бл҃горазсѹднымъ наказанїемъ
жены мѹжей своихъ вопрошают ѡ всѧкомъ бл҃гочинїи како дш҃а сп҃сти богѹ и мѹжѹ
оугодити и дом свой добре строити и во всемъ емѹ покарѧти сѧ и что мѹжь накажетъ
то с любовию прїимати и твоего по его наказанїю пѣрьвїе имѣти страх бж҃їи и
телеснаѧ чистота яко же впреди оуказано бысть воставъ ѿ ложа своего предѡчистивъ
себѣ и молебнаѧ совершивъ женамъ и дѣвкам дѣло оуказати дневное всѧкомѹ
рѹкодѣлию что работы дневнаѧ ества варити и которои хлѣбы печи ситные и решетные
и сама бы знала какъ мѹка сѣѧти какъ квашнѧ притворити и замѣситї и хлѣбы валѧти
и печи и квасны и бѹхоны и выпекли сѧ а колачи и пироги тако же и колко мѹки
возмѹтъ и колько испекѹтъ и колко чево родит сѧ ис четверти или из осмины или из
решота и колко высевковъ и колко испекѹтъ мѣра знати во всемъ а ествѹ мѧснѹю и
рыбнѹю и всѧкїе пироги и всѧкїе блины и всѧкїе каши и кисели и всѧкїе приспѣхи
печи и варити все бы сама гсдрынѧ оумѣла ино оумѣетъ и слѹг наоучити и все сама
знает а коли хлѣбы пекѹтъ тогды и платѧ моютъ ино с одого сьтрепнѧ и дровамъ не
оубыточно и дозирати какъ красные рѹбаши моют и лѹчшее пълатьѧ и колко мыла
идетъ и золы и на колко рѹбашекъ и хорошо бы вымыти и выпарити и начисто
выполоскати ι иссѹшити ι искатати и скатерти и оубрѹсы и ширинки ι оутиралники
такоже и всемѹ счетъ самой знати и ѿдати и взѧти все сполна и бело и чисто а
ветчано вѣжливо бы поплачено ино сироткамъ пригодит ца а коли хлебы пекѹтъ ино
того же тѣста вѣлети ѿнѧти и пироговъ начинити в скоромне дни скороромною
начинкою какаѧ лѹчит сѧ что бг҃ъ лѹчит ино семъе потешенье и всѧкѹю бы ествѹ и
мѧснѹю и рыбнѹю и всѧкои приспѣх скоромнои и поснои жена сама бы знала и оумѣла
здѣлат и слѹшкѹ наоучить то гсдрни домовнаѧ и домоводицы добрые и то бы знала же
пивнои медовой и виннои и бражьнои квасной и оуксѹснои и кислаштѧнои и всѧкои
ѡбїходъ какъ дѣлают и повареннои и хлѣбнои и в чемъ что родит сѧ и колко ис чево
бѹдет коли все знаетъ доброго мѹжа наказанїемъ и грозою и своимъ добрымъ
разѹмомъ ино все бѹдетъ споро и всево бѹдет много а котораѧ женьщина или дѣвка
рѹкодѣльна и той дѣла оуказати рѹбашка дѣлати или оубрѹсъ брати или ткати или
золотное или шелковое пѧличное дѣло и котораѧ чемѹ ѹчена того всего досмотрити и
дозрети и всѧкой мастери самой прѧдено а тафта и камка и золото и серебро
ѿвѣсити и ѿмѣрити и смѣтити и оуказати сколко чего надобно и сколко чего дастъ и
прикроити и примѣрити самои все свое рѹкоделїе знати а малых дѣвокъ оучити
котораѧ чево пригоже а мѹжнимъ женкамъ которые черное дѣло дѣлают избѹ топѧтъ и
хлѣбы пѧкѹтъ и платьѧ моют тѣмъ ленъ дают на собѧ и на мѹжа и на дѣти прѧсти а
ѡдинаѧ жоночка или дѣвка на гсдрѧ ленъ прѧдетъ а изгребїи и пачеси на собѧ или
какъ пригоже а все бы вѣдала сама гсдрнѧ которои дѣло какое дастъ колко чево
дастъ и колко чево возмѣтъ и сколко чево здѣлаетъ кто дн҃емъ много ли мало и
сколько ис чево выидетъ то бы сама все знала и в счете бы было все а сама бы
гсдрнѧ ѿнюд никакоже никоторыми дѣлы ѡпрично немощи без дѣла не была ино и
слѹшкамъ на нее смотрѧ повадно дѣлати мѹжь ли придет гостьѧ ли ѡбычнаѧ прїидетъ
всегды бы над рѹкоделїемъ сидѣла сама то еи честь и слава и мѹжѹ похвала а
николи же бы слѹги госѹдарыни не бѹдили гсдрнѧ бы слѹгъ бѹдила а ложа сѧ бы
спать всегды ѿ рѹкодѣлїѧ молебнаѧ совершивъ л҃ Добрые жены рѹкодѣлные плоды и
бережнье всемѹ и что скроит и ѡстатки ι ѡбрески беречи А добраѧ домовитаѧ жена
бл҃горазѹмнымъ своимъ помысломъ и мѹжнимъ наказанїемъ и добрымъ подвигомъ своихъ
трѹдовъ с слѹшками полотенъ и оусчинъ и холъстовъ надѣлано да на што пригоже ино
ѡкрашено на летники и на кавтаны и на сарафаны и то оу ней на домашнеи ѡбиходъ
перекроено и перешито а бѹдетъ слишкомъ за ѡбиходомъ надѣлано полотенъ или
оусчинъ или холъстовъ или скатертеи или оубрѹсовъ или ширинокъ или иного чего
ино и продастъ ино што надобе кѹпитъ ино того оу мѹжа не проситъ а рѹбашки
красные мѹжьскιе и женьские и порты то все самой дати при себе кроити и всѧкїе
ѡстатки ι ѡбрѣсъки камчатые и тафтѧные и дарагїе и дешевые и золотное и шелковое
и бѣлое и красное и пѹхъ и торочки и споръки и новые и ветшаное все бы было
прибрано мѣлкое в мешечках а ѡстатки сверчено и свѧзано а все розбрано по чисълѹ
и оупрѧтано и какъ чево подѣлат вѣтшана или оу новаго не достало а то все есть в
запасе в торгѹ того не ищешь далъ бг҃ъ оу доброго промысла оу совершенаго разѹма
все сѧ лѹчило дома л҃ а Какъ всѧкое платье кроити и ѡстаткї и ѡбрески беречи и
ѡбрески живѹтъ и тѣ ѡстаткї и ѡбрески ко всемѹ пригожают ца в домовитомъ дѣле
поплатить ветчаново товож портища или к новомѹ прибавит или какое ни бѹди
починить а ѡстатокъ или ѡбрезокъ какъ вырѹчить а въ торгѹ оустанешъ прибираючи в
то лицо в три дора кѹпиш а иногды и не приберешъ и какъ вырастетъ годы два или
три или в четыре и роспоровъ то платно и загнѹтое ѿправит опѧть платно хорошо
станет кое платьѧ не всегда носити то такъ краити л҃ в Всѧкаѧ порѧднѧ домашнѧѧ
держати А всѧкомѹ рѹкодѣлью и оу мѹжа ї оу жены всѧкаѧ бы порѧднѧ и снасть была
в подводворыи и плотницкаѧ и портново мастера и железнаѧ и сапожнаѧ и оу жены бы
всѧкомѹ ей рѹкодѣлью и домовитомѹ ѡбиходѹ всѧкаѧ бы была порѧднѧ своѧ и держано
бы то бережно гдѣ что пригоже ино что себѣ ни зделалъ и нихто ничево не слыхалъ
в чюжи̏ дворъ не идешь ни по што свое без слова а повареннаѧ порѧднѧ и хлѣбнаѧ а
все бы было оу собѧ сполна и мѣдѧное и ѡловѧное и железное и деревѧное каково сѧ
лѹчить ѡбѣма то бы было вѣдомо а что вѣсовое то бы извешено и всѧкои ссѹды бы
цѣна поставлена по грѣхомъ какова притча станет ца ино на ѡбѣ стороны хлопотовъ
и ѡстѹды нѣтъ ино томѹ платежь а всѧкаѧ ссѹда имати и давати в честь и беречи
паче своего ι ѿнести на срокъ чтобы сами гсдри того не просили и по то не
посылали ино и впредь дадѹт и дрѹжба впрокъ а толко чюжаго не беречи или на
срокъ не ѿнести или испортивъ ѿдать ино ѡстѹда въ вѣкъ ι оубытокъ в томъ и
продажа живетъ и впередь нихто ни в чемъ не вѣритъ л҃ г По всѧ гсдрни дн҃и
дазирати оу слѹгъ всего и домашнеи порѧдни и рѹкодѣльѧ ι ѡ самои еи и ѡ всѧкомъ
береженїи и строенїи А по всѧ дн҃и гсдрнѧ оу слѹгъ дазираетъ которые пекѹтъ и
варѧтъ и всѧкїе приспѣхи дѣлаютъ и которые всѧкое рѹкодѣлїе дѣлают и по преже
писанномѹ какъ дворовымъ людемъ ѿ гсдрѧ береженїе и по слѹжбе смотрѧ а кто хѹдо
и не по прїказѹ здѣлает или не слѹшает или ленит ца или испортитъ што или
нечисто стрѧпает или крадет ино по преже писаномѹ наказанию оучити какъ ѿ гсдрѧ
слѹгамъ живет впреди ѡ томъ наказании писано как кого пожаловати или наказати
или наоу̏чити а в горнице и в комнате и в сенех и на крыльце и на лѣснице всегда
бы было чисто и рано и позно а столъ и сѹды всѧкїе всегда чисто мыти и скатерть
чиста а сама бы гсдрнѧ всегда была оустоина во всѧкомъ ѡбиходе таковыи бо оу нее
слѹжки были вѣжливы по преже писаномѹ а с слѹгами бы гсдрнѧ пѹстошных речеи ни
пересмешныхъ ѿнюд не говорила и торговки ни безделные женки ни волхвы никако не
приходили а постелѧ и платьѧ по грѧткамъ и в сѹндѹкѣхъ и в коробьѧх и оубрѹсы и
рѹбашки и ширинки все бы было хорошенко и чистенько и беленко оуверчено и
оукладѧно и не перемѧто и не сполщено а сажань и мониста и лѹчшее платьѧ всегда
бы было в сѹндѹкѣхъ и в коробьѧ за замкомъ а ключи бы держала в малам ларцѣ а
всѣ бы вѣла сама л҃ д По всѧ дн҃и жене с мѹжемъ ѡ всемъ спрашивати сѧ и
совѣтовати ѡ всемъ и как в люди ходити и к себе призывати и з гостьѧми что
бесѣдавати А по всѧ бы дн҃и ѹ мѹжа жена спрашивала с ї совѣтова ѡ всѧкомъ
ѡбиходе и воспоминала что надобет а в гости ходити и к себѣ звати ссылат ца с
кемъ велитъ мѹжь а гостьи коли лѹчит сѧ или самои гдѣ быти за столомъ сѣсти
лѹччее платѧ переменити ѿнюд бечи сѧ ѿ пьѧного питїѧ пьѧныи мѹжь дѹрно а жена
пьѧна в мирѹ не пригоже а з гостьѧми бесѣдовати ѡ рѹкодѣльи ι ѡ домашьнемъ
строенїи какъ порѧднѧ вести и какое рѹкодѣлеицо здѣти чего не знаетъ ι того оу
добрых женъ спрашївати сѧ вѣжливо и ласково и кто что оукажетъ на томъ ниско
челомъ бити а чево доброво не знаетъ ино спрашиват ца вѣжливо а дѹрных и
пересмѣшных и блѹдныхъ речеи не слѹшати и не бесѣдовати ѡ томъ илї в гостѧхъ
оувидит добрѹю порѧдню или вь естве или в питье или в каких приспѣсех или какое
рѹкодѣлье неѡбычно или кокаѧ домашнѧѧ порѧднѧ гдѣ хороша или котораѧ добраѧ жена
и смышленаѧ и оумнаѧ и в речех и в бесѣде и во всѧком ѡбиходѣ или гдѣ слѹшки
оумны и вѣжливы и порѧдливы и рѹкодѣлны и ко всѧкомѹ добрѹ смышлены и всего того
добра примечати и внимати чево не знает или чево не оумѣетъ и ѡ томъ спрашивати
с вѣжливо и ласково и ѡ том бити челомъ и пришед на поворьѧ то все мѹжѹ сказат
на оупокои с такими то з добрыми женами пригоже сходити сѧ ни ествы ни питїѧ длѧ
добрыѧ ради бесѣды ι наоукѹ длѧ да внимать то в прокъ себѣ а не пересмехати с и
ни ѡ комъ не переговариватї ι спросѧт ѡ чемъ про кого иногды ι оучнѹтъ питати
ино ѿвещати не вѣдаю азъ ничего того и не слыхалъ и не знаю и сама ѡ ненадобномъ
не спрашиваю ни ѡ кнѧинѧхъ ии ѡ боѧрынѧх ни ѡ сѹсѣдах не пересѹжаю м҃ Самомѹ
гсдрю или комѹ прїкажетъ годовои запасъ и всѧкай товаръ кѹпити Приказномѹ чл҃кѹ
дворецкомѹ или ключникѹ или кѹпчине на комъ вѣра положена или самомѹ гсдрю
всегда в торгѹ смотрити всѧково запасѹ к домашнемѹ ѡбиходѹ или хлѣбнаго всѧкаго
жита и всѧкаго ѡбилїѧ хмелю и масла и мѧсново и рыбново и свѣжево и просолѹ или
товары какїе привозные или лѣсовои запасъ и всѧко товаръ со всехъ земель идетъ
коли чемѹ навозъ или коли чево мъного оу приезжих людей ι оу хрстїѧнъ в те поры
и закѹпить на весь годъ ино оу рѹблѧ четверти не дадастъ а оу десети рѹблевъ по
томжѹ а оу закѹпщика дороже кѹпити двои денги дати да не любое кѹпишь коли чево
нет а надобѣть а которои товаръ или запасъ не портит ца вдаль а коли дѣшево ино
и с лишкомъ кѹпить свою нѹжѹ исполнить на свои ѡбиходъ а лишнее в порѹ продастъ
коли дорого иногды свои ѡбиходъ прибылью пролезет так то ведет ца в добрых людех
ι оу доброго гсдрѧ домовитаго и благоразсѹднаго своимъ дозоромъ ι добрымъ
наоукомъ а кѹпить оу кого что ни бѹдь много или мало оу приезжево ли гостѧ или
оу крстьѧнїна или оу здешнево чл҃ка торгѹи полюбовна а денги плати върѹчь а над
темъ по чк҃ѹ смотрѧ и по кѹпле и почесткѹ оучинишь хлѣбомъ да солью и питьемъ въ
томъ оубытка нет дрѹжба да впередь познать всегды мимо тебѧ товарѹ доброго не
продастъ и лишьнево не возметъ и хѹдово не дастъ а за добрѹю послѹгѹ или
торговлю самамѹ гсдрю такова гостѧ или торгового чл҃ка или приежзего пригоже
почтити напоити накормити добрымъ словом привечат и ласковымъ приветомъ и в
такои доброи дрѹжбе во всемъ прибытокъ жївет великои а посмотрѧ по торговле и по
чл҃кѹ что чево достоин подаришь его чем то оу тебѧ сѹгѹбо бѹдет а кто тѣмъ
пѹтемъ живетъ первое ѿ бг҃а грѣха нет а ѿ людеи ѡстѹды а ѿ гостѣи похвала во
всехъ зелѧх а в домѹ все бл҃гословеное а не с клѧтвою и носит и пити и ести и
милостынѧ довати ис того ино бг҃ѹ приѧтно а дш҃и на пользѹ м҃ а Себѣ на ѡбиход
кѹпити всѧкои товаръ заморскои и из далныхъ земель А бобръ оу гостѧ цѣлои кѹпї
шь или два или три или колько хочешь да и здѣлать дашъ дома на все пригодит с и
оу рѹблѧ полтина збѹдет сѧ а тафты косѧкъ или сѹкна поставъ или розных
поставцовъ или шелкѹ цвѣтного литра или болши золота и серебра по томѹ же или
бѣлки или всѧког и запасѹ коли чемѹ навозъ по своемѹ ѡбиходѹ смотрѧ и по промысъ
и по рѹкодѣлью и по своеи семьи и по мостерицамъ и по рѹкоделникомъ и по своемѹ
прожιткѹ такъ и покѹпать и запасать коли чево много и дешево ино и споро и
прибылно да толко лѹчит ца мастерокъ свои портнои и сапожьнои и плотникъ ино во
всѧкомъ запасе и в остатках и в обресках прибыль бѹдет или к новомѹ портищѹ
ѡстатки прїгодѧт ца или ветчаново починить а ты тово не прикѹпаешь а лѣсъ и
дрова и бочьки и мѣрники и скалы и дѹбник и лѹбьѧ и липнѧгъ и доски и драницы и
желобы коли томѹ навозъ в зимѣ на возех а лѣте на плотех и в лодьѧхъ на год
запасешъ оу всего не додашь а оу рѹблѧ четьверть збѹдет сѧ а оу прасосола коли
занадобит ца не любое кѹпишъ а денегь с лишкомъ дашъ а всѧкои таваръ запасъ коли
емѹ навоз всѧкомѹ товарѹ а дешево хоти не надобе а в тѹ порѹ кѹпи и свою нѹжѹ
исполънишъ а чево запасено с лишькомъ на томъ денги бѹдѹт съ прибылью м҃ в Ѡ том
же коли что кѹпитъ оу кого селъ нет и всѧкой домашнеи ѡбиходъ и лѣте и зимѣ и
как запасати в год и дома животина водити всѧкаѧ и ества и питїе держати всегды
Годовой ѡбиходъ домовитомѹ чл҃кѹ мѹжѹ и жене и оу ково помѣстьѧ и пашни сѣлъ и
вочины нѣтъ ино кѹпити годовой запасъ хлѣбъ и всѧкое жита зимѣ на возѣхъ а
полтевое мѧса тако же и рыбѹ всѧкѹю и свѣжѹю и длиннѹю ѡсетринѹ на провѣсъ и
бочеснѹю в годъ и семжинѹ и икрѹ сиговѹю и чернѹю и котораѧ рыба в лето ставити
и капѹста и тѣ сѹды зимѣ в лед засекати и питье запасное глѹбоко и покрывъ
лѹбомъ засыпать и коли надобе лѣте и тогды свѣже̏ и готово а в лете мѧсо естї
покѹпати домовитомѹ человекѹ кѹпити боранца а дома ѡблѹпити а ѡвчинки а бораней
потрохъ прибыль в столе потешенье оупорѧдливои жены или оу доброго повара много
промыслѹ из рѹдины оушное нарѧдит почки начинитъ лапатки изжарит ношки яички
ничинит печень иссѣкши с лѹкомъ перепонкою ѡбертѣвъ изжарит на сковородѣ легкое
молочкомъ с мѹкою сь яички приболтав нальет а кишечьки яички нальетъ боранью
головѹ можжокъ с потрошкомъ оухѹ нарѧдит а рѹбецъ кашкою начинит почечные части
сваритъ или начинивъ ижжаритъ и такъ дѣлати ино из одново борана много прохладѹ
а стѹдень на ледѹ держати хорошо что ѡстанет ца в лѣте мѧса покѹпать на ѡбиход
под росход в пѧтницѹ в понеделникъ в средѹ на всю недѣлю кѹпить не додастъ оу
гривны алтына просолено на ледѹ въ два или в три дн҃и или недѣлею не испортит сѧ
а с сѣменѧ дн҃и кѹпи яловицѹ или колко надобет не вдрѹг изгодою коли подешевле и
ты тогды больши кѹпишъ мѧсо соли в годъ и на провѣсъ а потрохомъ семьѧ сыта во
всю ѡсѣнь а на коже да на сале половинѹ возмешь денегъ а про себѧ сало
перетопишъ на год с вологою потрохи голова оуши гѹбы скороньи и мозгъ кишки
ѡсердье ѡкоренье ноги печень почьки жонки передѣлаютъ да кашею сальною ѡшвариною
начинѧт а каша бы ѡвсѧнаѧ или грѣчневаѧ ι ячнаѧ ι иною какою хочешъ а не
переѧдѧтъ потроховъ ѡсеню ино в рожественои мѧсоед пригодит ца а рѹбцы и гѹбы и
оуши и ноги коровьи на стѹдень во весь год пригодит ца коли ни дѣлаи квашенинѹ
всегды прохлад а свиньи доморощеные в осень бити по томѹ же полти в годъ осолити
а голова и сало и ноги и жолѹдь и кишки и потрохъ и спина в осень и в зимѹ
пригодит ца оу промышьленово мѹжа и оу промышьленои жены оу доброи порѧдни во
всемъ спорынѧ а всегды прохлад и себе и семье и гостем а не оубыточно по што в
торг и ты в клтѣ а гѹси и оутки и кѹры кто дома водитъ и толко оу воды ино
скормит лѣте ничемъ а на годъ з запасомъ з даровымъ да кто про ебѧ коровы
держитъ доиные лѣте кормъ на поле а дома всѧкого кормѹ много оу добрые порѧдни и
лѣте и зимѣ гѹща пивнаѧ и бражнаѧ ι киселнаѧ и кваснаѧ и кислыхъ штеи и ѡтрѹбей
ѡвсѧныхъ и высевки ѡръжаные и пшенишные и ячные и заспѹ дѣлаючи и толокно и в
осень капѹстѹ солѧт и свеклѹ ставѧт и рѣпѹ и морковъ запасают и оу всего того
хрѧпье и листье и корень и обрѣсковъ и крохъ и в скатерти и в столе и в вѣке въ
хлебномъ и по полицамъ и по чюланомъ и по залавкам крохи и остатки ι ѡбьеди и
домовитаѧ добраѧ гсдрынѧ или ключникъ доброи все то обирает и по сѹдомъ ставит и
темъ животинѹ лошеди страдные и коровы и гѹси и оутки и свины и кѹры и собаки
кормит себѣ не оубытокъ а приплодѹ и прохладѹ много всегды в столе прибыль и
себѣ и гостю толко родит ца кѹры и ѧица и забѣла и сыры и всѧкое молоко ино по
всѧ дн҃и празникъ и прохлад а не в торгѹ кѹплено всѧкїе пироги и всѧкїе каши и
всѧкїе блины и трѹбицы и кисели и всѧкїе молока коли чево похотѣло сѧ а все дома
готова а сама жена все оумѣеть здѣлать и слѹгь наоучит рѧдити ѿ токих
домочатцовъ богатѣют мѹжи а толко оу промышленого чл҃ка оу домовитого и оу
доброи жены бг҃ъ пошлет приплодѹ поболши оу сьвинеи или оу гѹсѣй или оу кѹравъ
или оу вѹтокъ или оу коровъ молока и сметаны масла и сыравъ и яицъ сами всегда
ядѧтъ воложно да и людеи кормѧт и милостыню даютъ ѿ праведных трѹдов а ѿ
бл҃гословеных плодовъ а излишнее оупродадѹтъ ино на инѹю потребѹ придит ца
благословленаѧ денешка и на милостыню бг҃ѹ приѧтно а оу молода чл҃ка или оу
вдовы только запасѹ такого нетъ чемъ живона кормит что в сеи главе писано а
коровка доинаѧ есть или в деревни оу молода чл҃ка не ѡдна есть ино кормит сѣна
изрѣти да мѹкою посыпати овсѧною или инаѧ какаѧ мѧкинка лѹчит сѧ да кипѧткомъ
ѡблить или елычемъ ѡблить да передъ собою покормить да и издоитъ а самой рѹки
оумытї чисто и платно ветчаное чисто же надѣть и воды тепло принести потиралце
на плечи принесть и вымѧ и соски вымыт оу коровы и потиралцемъ чистымъ вытерть и
в чистомъ мѣсте издоить и во всѧкомъ берженїи ι на мѧккѣ держат и кормъ класть
какои лѹчил сѧ а лошадки и кобылы по всѧ дн҃и такимж кормомъ хрстїѧнинѹ в ызбе
перед собою покормить ино бѹдетъ плодовито и слѹживо и то имъ за ѡвса мѣсто а
телѧта и ѧгнѧта молоды и кѹры и гѹси и свиньи и оутки тако же перед собою кормї
какой кормъ которои животине пригодит ца м҃ г А толко мѹжь припасетъ в год
всѧкого запасѹ ι постного и томѹ оустрой А толко оу мѹжа в год все припасено и
ржи и пшеницы и ѡвса и гречи ι толокна и всѧкїе запасы и ячмени солодѹ горохѹ и
конопли и въ постъ всѧкїе ествы перемѧнѧя сѧ по всѧ дн҃и дѣлают сам и жена с
слѹгами и семьѧ сыта и прохладна и гостѧ оупочтивают безъ оубытка а которои
ествы бѹдетъ похочет постнои и то и дѣлает масло коноплѧное и заспа все дома и
мѹка ι всѧкїе пироги и всѧкїе блины дѣлает и соцни и трѹбицы и всѧкїе каши и
лапши гороховые и цыженои горохъ и зобонецъ и кѹндѹмцы и варенои и соковые ествы
пироги з блинцы и з грїбы и с рыжики и з грѹздѧмї и с макамъ и с кашею и с репою
и с капѹстою и с чимъ бг҃ъ послалъ или ѡрѣшки в сокѹ и короваицы а оу доброго
чл҃ка ι оу порѧдливои жены толко пасено в порѹ коли рыбѹ свѣжѹю кѹпѧчи инѹю
солит инѹю вѧлит инѹю подвариваетъ инѹю сѹшит мелкѹю инѹю и в мѹкѹ толчет в пост
во шти подсыпает коли пригоже ино в постные дн҃и про гость и про себѧ коли
свѣжей рыбѣ не быт ино преже в столе рѣтка хрѣнъ капѹста росолъ ставленои ι иные
земленые плоды што бог послалъ ι икры и вѧлаѧ рыба и прѹтоваѧ и подвариванаѧ и
оухи пластовые и щипаные и подвариваные и всѧкїе потрохи и хохолковые и ιз
немецких селдеи ι из вандышевъ и в росоле и в пирозехъ и в каши и яглы и всѧкои
снѣтъ всѧкихъ ествъ постных оу доброи порѧдни много а все бг҃ъ послал домо
ничего в торгѹ не кѹпишъ а брѹсничнаѧ вода и вишни в патоке и малиновои морсъ и
всѧки сласти ι яблока и грѹши в квасѹ и в патоке и постелы и левашники себѣ и
про гость и за немощь всегды есть толко в порѹ припасено а нѹжномѹ и болномѹ и
родителнице и заежжемѹ чл҃кѹ дастъ ино велїѧ мзда ѿ бг҃а а которои рыбы нетъ в
запасѣ или запасъ придержалъ сѧ и бочка самомѹ не изоидет кѹпити прибавъ
товарыща или два бочкѹ ѡсетрины или белѹжины или селдей или какои ни бѹди рыбы
или ѡсетрины кѹпить вмѣсте или икрѹ всѧкѹю оу рѹблѧ пѧти алтын не додашъ а не
бѹдетъ в запасе чево а гостѧ длѧ и про себѧ что понадобит сѧ кѹпит и того в
торгѹ не добѹдешъ а и добѹдешъ не в порѹ и ты в три дога а не милои кѹсъ м҃ д Ѡ
запаснои привыли впередь А оу доброго чл҃ка и оу доброи жены оу порѧдливои и оу
смышленыхъ и оу разѹмныхъ и оу бл҃горазсѹдныхъ и оу блгобоѧзнивыхъ людей и оу
годового оу всѧкого запасѹ и оу рѹхлѧди ι оу питьѧ и оу ествы и оу хлебново ι оу
воложново ι оу мѧсново и оу полтѧвого ι оу рыбного ι оу ветчины и оу солонины и
оу вѧлого и оу ветренего и оу просолѹ и сѹхари и мѹка и толокно ι иной запасъ и
макъ и пшено и горохъ и масло и конопли и соль и солодъ и хмель и мыло и зола и
всѧкои запас чемѹ мочно впед быти в береженїи и не згноено оу всѧкого бы годѹ во
всѧкомъ ѡбиходе и в запасе сходило сѧ в ыном годѹ чево не родило сѧ или дорого
ино темъ запасомъ как даромъ проживет а нѹжного и болново и недостаточново
ссѹдит и подможетъ комѹ какъ пригоже а коли чево изоѡбилно запасено в дешевѹю
порѹ ино в дороговлю и продастъ ино сам елъ и пилъ даромъ а денги ѡпѧть дома
доброго чл҃ка и доброй жены николи ни в чем меженина не имет а старои запас
держат на много лѣт кои не портѧт сѧ м҃ е Ѡгородъ и садъ как водить А оу
которого чл҃ка ѡгородецъ есть и кто пашетъ ѡгородъ сам ли гсдрь дозирает или
гсдрнѧ или комѹ приказано первое городба перекрепити чтобы в огород собакї ни
свиньи ни кѹромъ ни гѹсемъ ни оуткамъ и всѧко̏ житнѣ взоити не имѹтъ ни с чюжево
двора ни с своего ιно ѧблонѧмъ и всѧкомѹ плодѹ пакости нет а с сѹседы ѡстѹды
толко ѿ тобѧ твердо твоеи животине к нимъ не оумѣть а ихъ к тебѣ а дворъ бы былъ
по томѹ же везде бы крѣпко гороженъ или тыненъ а ворота всегды приперты а к ночи
замъкнѹты а собаки бы сторожливы а слѹги бы стерегли же а сам гсдрь или гсдрнѧ
послѹшиваютъ ночи а ѡгород всегды бы былъ замкнѹтъ да комѹ приказано тот бы его
всегды берегь и дн҃ь и ночь и в нем всегда дозиралъ и к садиломъ на дыни варовые
грѧды готовить и всѧкїе семѣна водить оу себѧ и посадивъ или посѣевъ всѧкие
сѣмена и всѧкое ѡбилїе в порѹ поливати ι оукрывати и ѿ морозѹ всегды беречи и
ѧблони подчишати и сѹша вытирати и почки разсаживати и пѣнки и почки прививати и
грѧды всѧкое ѡбилїе полоти и капѹста ѿ черьвѧ ι ѿ блохи беречи и ѡбирати и
ѿтрѧсывати а возле тына ѡколо всего ѡгорода борщѹ сеет гдѣ кропива ростет и с
весны его варит про себѧ много и тово в торгѹ не кѹпит и нѹжномѹ дастъ бг҃а ради
а толко оу молода чл҃ка ино ι оупродастъ на инѹю вологѹ а какъ насадιт капѹсты и
свеклы и поспеет листые капѹстное варит и какъ оучнетъ вити сѧ въ клѹбъ и толко
часта ино из ретка секѹчи варити а листьѧ ѡбламываючи животина кормить а в тѹ
порѹ и до ѡсѣни борщъ рѣжѹчи сѹшит ιно всегда пригодит сѧ и в год и в даль и
капѹстѹ все лѣто варит и свеклѹ а в осень копѹстѹ солити а свеколнои росолъ
ставит а ѡгѹрцы солит а лѣтомъ прохлажает ца естъ дыни стрѹчье морковь ѡгѹрцы и
всѧкои ѡвощъ а бг҃ъ послалъ поболши чево природило сѧ ино ι оупродаст а садъ
развадити про себѧ ино прививка ѿ дрѣва до древа по три сажени и болшї ино
яблони ростѹтъ великї ѡбилью и всѧкимъ ѡвощемъ не помѣшает ростетъ а какъ бѹдет
гѹсто ѿ вѣтъѧ по деревиемъ не растет ништо ино борщѹ насѣѧти ино всегды плод а
падѹшокъ яблочныы и што поспѣло ѡгѹрцы и дыни и всѧкои ѡвощь в порѹ бы обирати
што про себѧ сьесть или поблюсть или в год что поставить или что осолит или в
квасы ставить яблока и грѹши или в патокѣ ι ягодныи и вишневой морсъ а в дешевѹю
порѹ и грибы сѹшит и грѹзди и рыжики солит и всѧкои ѡвощь в годъ ставити или
чево оупродати то бы все было оубережено а семѣна бы всѧкїе оу собѧ водить ино
велика прибыль в торгѹ тово не кѹпишь м҃ ѕ Какъ чл҃кѹ запасное пите держать про
себѧ и про гость и какъ оустроити то при людехъ а медкѹ разсытитъ к праздникѹ и
вдаль поблюдет в ледѹ засечено медокъ и мартовское пивцо аще коли празникъ или
именины или свадба или родины или крестины или по родителех памѧть или лѹчит сѧ
гость изневесть любо приежжеи любо званои или избраннои чл҃къ или игѹменъ
честной и ѡдново часѹ из однои бочки в пѧть ѡловениковъ медѹ нацыдѧт или по
людемъ смотрѧ в бочечки малые да запасного мѹшкатцѹ в мешечке а гвозьдики в
дрѹгомъ мешечке дерьжит а в третьемъ мешечке всѧких бл҃говонных зелей в печи
подваривъ в оловеники покласти или в бочечки в горѧчее вино а вишневого морсѹ и
малинового два ѡловѧника а в ынои патоки готовои ино в одночасье шесть медовъ
про гость да два вина да вишневого морсѹ и в переваркѹ в оловеничекъ поддастъ
ино дъва пива и кто з запасомъ живетъ ι оу порѧдливои жены ества запаснаѧ же ино
всегды гостѧ не соромъ хотѧ пиръ нѹжново чево прикѹпитъ ано далъ бг҃ъ всего дома
мног м҃ з Томѹ же пивовареннои наказъ какъ пиво варит и кака медъ сытити и вино
кѹрити А в пивоварнюю поварню на пиво и на брагѹ и на кислые шти солодѹ и мѹки и
хмелю ѿдат то бы было все в письмѣ и смѣрено и счете а коли пиво затирают ячное
или ѡвсѧное или ѡржаное или хмель парить ι оу квашеньѧ ι оу сливаныѧ дозирати
самомѹ все бы было бережно и чисто и не раскрадено и не испрокѹжено и за пасмѣхъ
не выпить а коли пиво варѧт ино ѿваривъ пиво и силенъ толко солод ино бочкѹ и
болши дрѹгово пива нарѧдѧт а после всѧкого пива водою на гѹщѹ поливают воды
взогрѣвъ вѣдръ с тритцать и с сорокъ на ячнѹю гѹщѹ и пѧтдесѧт и шестьдесѧт
взогрѣвъ взлити и больши по вари смотрѧ и тотъ исътокъ приквасит добре хорошо
семъе пити а ис первого последѹ приквасивъ на кислые шти пригодит сѧ а оуксѹсъ
ставити из доброго сѹсла и в береженье и в тепле держати и в чистоте приходити к
немѹ а хмелины пивные копити на виннѹю брагѹ и в перепѹскъ и брежно держати а на
то ветшаные сѹды пригожают сѧ толко бы было в запасе да и перекреплены а мед
сытити самомѹ а какъ кишетъ хоромина та запечатати самомѹ толко назирати и хто
бы тѹтъ не ходилъ а сливати самомѹ же а на сливанье бы не пили же а вино кѹрити
самомѹ не ѿстѹпно же быти или кто вѣренъ прѧмо томѹ приказати ι оу перепѹска по
томѹ же да смечать по сколкѹ ис котла араки первои и дрѹгои и последѹ оуточат а
оу перепѹскѹ по томѹ же смечат колко ис котла оукѹрит первого и середнего и
последѹ и на погребъ ι на ледникъ и в сѹшило и в жїтницы без собѧ никакова не
пѹскати вездѣ самомѹ ѿдавати ι ѿмѣрити ι ѿвѣситї и сколко комѹ чево даст то все
записати м҃ и Оу поваровъ ι оу хлѣбников и везде всѧкои порѧдни ключникѹ
дозирать А оу поваровъ бы ι оу хлѣбниковъ ι оу всѧких приспѣшниковъ была бы всѧ
порѧднѧ и котлы и сковороды и горьшки и мѣдные ι железные и таганы и решотки и
чюмїчи и корцы все бы было чисто и цѣло ι извары все бы было в счете и в писмѣ а
мѣдѧное и ѡловѧное в вѣсѹ а по всѧ дн҃и оу ключника то бы было пересмотрено чтоб
было все по числѹ и перекрѣплено и вымыто и в сѹши и на мѣсте лежало замкнѹто а
бочки и всѧкїе сѹды перемыты и перекрѣплены и лежало бы в сѹше и замкнѹт м҃ ѳ
Мѹжѹ з женою совѣтовати какъ ключникѹ приказати ѡ столовомъ ѡбиходе о поварне и
ѡ хлѣбнѣ По всѧ дн҃и и по всѧ вечеры исправѧ си долгъ дѹшевныи ι во оутрїи
встати по звонѹ и после пѣнїѧ мѹжѹ з женою совѣтовати ѡ оустроенїи домовномъ на
ком что положено или ключник по гсдревѹ приказѹ прикажет что кѹпити на ѡбиходъ и
кѹпивъ что присѹт то смети и правды смотрити а поварѹ ѿдаст то что варити и
хлѣбникѹ и на приспѣхи на всѧкїе по томѹ же ѿдастъ а всегды бы то было в памѧтї
что гсдрю сказати а в поварню ества мѧснаѧ и рыбънаѧ и печь и варити ѿдавати в
число колко гсдрь велит и на колко блюдъ да испечено и съварено но оу повара
взѧти в число же а на столъ всѧкаѧ ества ставити по гсдрвѹ наказѹ по гостемъ
смотря а хлѣбеннои приспѣхъ потомѹ же дати в число и взѧти в число же и всѧкои
ествы что оу стола останет ца и цѣло и едено ι оухъ и приспѣхѹ всѧкого а цѣлѹю
ествѹ перебрати а початое о себѣ и мѧсное и рыбное и покласти в сѹды в чистые и
в тверды и покрыт и в ледѹ засѣчь а початаѧ ества и всѧкїе ѡстатки давати на
ѡбиход как по пригожѹ а цѣлое блюсти про гсдрѧ и госѹдарыню и про гость а питье
в столъ давати по приказѹ по гостемъ смотрѧ и безъ гостеи а гсдрне брага или
квасъ а сѹды бы всѧкїе столовые и поваренные всегды после стола в горѧчеи воде
перемыт и переполоскать ι перетерть и высѹшит и всѣ собравъ счести ι оустроити з
замкомъ гдѣ что живетъ ι оу ково што на рѹкахъ а столовые сѹды ѡловѧники и браны
и ковши и сѹдки столовые всегды беречи ι оуксѹсницы перешницы росолники солоницы
лошки блюды ставцы скатерти ι фаты всегды бы было чисто и готово на столъ и
столъ бы былъ чист и скамъи и лавки ι избы и ѡбразы на стѣне оуставлены а изба
метена ι оустроена а оуксѹсъ ι ѡгѹречнои росолъ и лимоннои и сливнои все бы
цѣжено в ситце ι ѡгѹрцы и лимоны и сливы также бы ѡчищено и перебрано и на столе
бы было чсто и скѹсно а рыба прѹтоваѧ и всѧкѧ вѧлаѧ и всѧкаѧ стѹдень поснаѧ или
мѧснаѧ ι икра и капѹста ѡчищено и по блюдомъ раскладено до стола изготовлено а
питье бы всѧкое чисто в ситце бы цѣжено а ключники бы и повары и хлѣбники и
всѧкїе стрѧпчие сами бы къ столѹ при людехъ оустроили сѧ чистенко а рѹк ы были
мыты чисто во всѧко стрѧпни а всѧкїе сѹды и всѧкаѧ порѧднѧ оу ключника ι оу
всѣхъ стрѧпчихъ все бы было мыто и чисто и бережьно ι оу гсдрни и оу ее слѹгъ по
томѹ же а ества и питїе на столъ понести ѡсмотрѧ чтобь то сѹдно было чисто в
чемъ несешь и ества или питїе ч҃сто же бы бес пороха и бес пригарины ѡсмотрѧ
ставит а поставѧ ествѹ или питїе да тѹтъ ни кашлѧть ни сморкать ѿшедъ на сторонѹ
вычистить носъ или выкашлѧт сѧ ино не скаредно и вѣжливо Ключникѹ приказъ какъ
пиръ лѹчит сѧ и҃ А коли пиръ болшои ино всюды самомѹ дозирати и в поварне и в
хлѣбне а за столом ества ѿдавати приставити добра чл҃ка а оу поставца оу питьѧ и
оу сѹдовъ бережнои же доброи чл҃къ надобе а в столъ питье подавати по гсдревѹ
наказѹ комѹ што велено а на сторонѹ никомѹ не давати без веленїѧ и как пиръ
минет и весъ запасъ серебрѧнои ι ѡловѧной и всѧкїе сѹды ссмотрити и счесьти и
повареннои и хлѣбнои и ества перебрати и питие созрити початое дополнївати а в
пиръ на дворе бреженъ же члкъ надобе всего бы смотрилъ и берегъ и домашнїе
всѧкїе порѧдни не окрали бы чево и гостѧ пьѧново беречи чтобы не истерѧлъ чево и
брань бы не была а как столъ ѡтоидет ино сѹды смѣтити всѧкїе и перемыти велети и
всѧкаѧ ества перебрати мѧснаѧ или рыбнаѧ и стѹдень и оухи и оустроитї по преже
писанномѹ а коево дн҃и пиръ тово вѣчера или поранѹ самомѹ гсдрю пересъмотрити
все ли по здоровѹ и смѣтити и перепытати оу ключника подлинно колько чево
сьедено ι испито и комѹ что ѿдано и комѹ что послано и всѧкои бы росход во
всѧкомъ ѡбиходѣ былъ в вѣдомѣ и сѹды бы всѧкїе были в счете и оумѣлъ бы гсдрю
сказати про все прѧмо кѹды што розошло сѧ и кѹда что дано и сколко чево розошло
сѧ и толко далъ бг҃ъ все по здоровѹ и не исьтерѧно и не испорчено и ништо ино
гсдрю ключника пригоже почтити ι иныхъ слѹжекъ по томѹ же ι поваров и хлѣбниковъ
которые бѣрежно стрѧпали а не пили ιно всѣхъ прохладит и накормить и напоитъ н҃
а Наказъ ѿ гсдрѧ ключникѹ какъ ества постнаѧ и мѧснаѧ варит ι кормит семьѧ в
мѧсоедъ и в постъ Да и то бы было ѿ гсдрѧ въ наказе ключникѹ в мѧсоед какаѧ
ества ѿдавати въ поварню про гсдрѧ и про домашнеи ѡбиходъ и про гость а в
постные дн҃и потомѹ же а ѡ питьи потомѹ ж наказъ надобет ѿ гсдрѧ ключникѹ какое
питье носити про гсдрѧ и гсдрне и про семью и про гость и то все чинити и дѣлати
и ѿдавати по гсдревѹ наказѹ а ѡ всѧкомъ обиходе ключникѹ гсдрѧ по всѧ оутра
спрашивати сѧ о естьвѣ ι ѡ питье ι ѡ всѧкомъ обиходе как гсдрь накажет такъ и
творити гсдрю съ женою ѡ томъ ѡ всѧком ѡбиходе в домашнемъ советовати и ключникѹ
наказывати какъ челѧдь кормити по всѧ дн҃и хлѣбъ решетнои шти да каша с ветчиною
житкаѧ а игда гѹстаѧ с саломъ переменѧѧ часто мѧса как лѹчит с дадѹт к обѣдѹ а в
нд҃лю и в празники иногды пироги а иногды кисель а иногды блины ιли инаѧ какаѧ
ества а оу вѹжины шти да молоко или каша а в посные дн҃и шти да каша житкаѧ
иногды с сокомъ иногды сѹщь иногды рѣпнѧ а оу вѹжины иногды шти капѹста толокно
иногды росолъ иногды ботьвинье по недѣлѧмъ по празникомъ к обедѹ пироги какїе
или гѹща или яглы или селедаваѧ каша и что бг҃ъ лѹчитъ а оу вѹжинѹ копѹста
росолъ ботьвиньѧ толокно а оу женъ оу челѧденных ι оу дѣвокъ и оу робѧт по томѹ
же а ѿрадымъ людем та же да прибавка ѡстатковъ столовых гсдрвых и гостиных а
лѹтчие люди которые торгѹют тѣхъ гсдрь в столѣ оу себѧ сажает а коли гости ѧдѧт
ι ѡни стрѧпают а после стола едѧт ествы с прибавкою и столовых ѡстатков а оу
гсдрни мастерицамъ и швеѧмъ по томѹ же сама за столомъ их кормит и подаетъ имъ ѿ
сѣбѧ а челѧди питие истокъ пивной а в ндлю и в празники брага а торговымъ всегда
брага а питьемъ всѧкимъ гсдрь жалѹетъ или прикажет а въ прохлад и самимъ пивца
дадѹть Наказ ѿ гсдрьѧ поварѹ и ключникѹ или ѿ гсдрыни варит на семью челѧди или
нишимъ скоромнѹю и постнѹю ествѹ капѹстѹ или натинѹ или крошиво ιссѣчено мѣлко и
вымыть хорошо ι оуварить ι оупарити горазно в скоромные дн҃и мѧса или ветчина
или сальца ветчинного положит забелъки поддать да припарить а в постъ сочкомъ
залить или инои какой навары прибавить да оупарит хорошо ιли заспицы подсыпать
да с солью и с кислы штѧми приварить а кашкѹ всѧкѹю по томѹ же оуварит ι оупарит
хорошо с саломъ или с масломъ или селедовѹю или с сокомъ и всѧкѹю семеинѹю ествѹ
хорошенько оусьтрѧпати и хлѣбы семеиные також мѣсити и оукъвасити и вывалѧть
хорошо и выпечь и пирошки семѣиные по томѹ же и всѧкѹю ествѹ хорошенко и
чисьтенько оустрѧпать какъ своѧ дш҃а любит и всѧкой семеиной ествы гсдрнѧ или
дворецкои самъ кѹшаетъ и толко не хорошо сварено или испечено ι ѡ томъ бранит на
повара или на хлѣбника или на женки которы то стрѧпают а дворецкои того не
брежетъ ино на него бранит а гсдрнѧ того не брежет ино мѹжѹ на нее бранити какъ
своѧ дш҃а любит такъ слѹжокъ и нищих кормити ин то бг҃ѹ в честь а сѣбѣ во
спсенїе да гсдрю или гсдрыне всегды ззирати и спрашивати слѹгъ и маломощьных и
оубогихъ ѡ всѧкой нѹже ι ѡ ествѣ ι о питїи ι ѡ одежи и о всѧкои потребѣ и о
всѧкои скѹдости ι ѡ недостатки и о всѧкои ѡбидѣ ι ѡ всѣхъ тѣхъ нѹжах о них бг҃а
ради промышлѧти и попеченїе имѣти елико вмѣсьтимо сколко бг҃ъ поможе ѿ всѣѧ дш҃а
яко же ѡ своих чадехъ ι яко же ѡ присныхъ аще кто не радит ѡ семъ и не
болезнѹетъ о сихъ да бѹдет анафема а кто сїе с любовию ѿ всеѧ дш҃а и брежет и
хранит велїю млсть ѿ бг҃а ѡбрѧщет ι грѣхомъ свободѹ полѹчит и жизнь вѣчнѹю
наслѣдитъ н҃ в В житницахъ и в закромѣхъ ѡ береженьи А в житницах бы оу ключника
былъ бы всѧкои запасъ и всѧкое жита солод и рожь и ѡвесъ пшеница не згноено и не
накапала бы и не навьѧло не проточено ѿ мышеи и не слегло сѧ и не затхло быс а
что в бочкахъ или в коробах мѹка и всѧкои запасъ и горох и конопли и грѣча и
толокно и сѹхари и ржаные и пшеничьные то бы было все покрыто и сѹдно твердо и
не намокло бы и не знило и не затхло сѧ а всемѹ бы томѹ была мѣра и счет сколко
чево ис села или ис торгѹ привезѹтъ и запїсати а что вѣсовое то взьвѣсити и
колко коли ѿдаст чево на росход или взаимы и на всѧкой ѡбиход или комѹ гсдрь
велит что дати то все записати же и сколко чево здѣлают то бы было вѣдомо ж и
хлѣбы и колачи и пиво и вино и брага и квасъ и кислые шти и оуксѹсъ и высевъки ι
ѡтрѹби и гѹща всѧкаѧ ι дрожьжи и хмелины то бы было все оу ключника в мѣре и
запиано а хмѣль и медъ и масло и соль вѣшено н҃ г В сѹшиле тако же смотрити А в
сѹшиле мѧсо полтевое и солонина вѣтренаѧ полотки и языки и прѹтоваѧ рыба и
пласти и всѧкаѧ рыба вѧлаѧ и вѣтренаѧ и в рогожах и в крошнѧх и вандыши ι
хохольки что бы было все в счете и в писмѣ сколко чево кѹплено и вывешено
провѧлено и положено и дерано бы то брежно и не згноено и не измочено и не
измѧто оубережено бы ѿ всѧкїе пакосьти и всегда замъкнѹто н҃ д В погребе и на
леднике всего беречи А в погребе и на ледникех и на погрѣбицех хлѣбы и колачи
сыры ѧица забѣла и лѹкъ чеснокъ и мѧсо всѧкое свѣжее и солонина ι рыба свѣжаѧ и
просольнаѧ и мѣдъ преснои и ества варенаѧ мѧснаѧ и рыбнаѧ стѹденью и всѧй запасъ
естомои и ѡгѹрцы и капѹста соленаѧ и свежаѧ и рѣпа и всѧкїе ѡвощи и рыжїки ι
икра и росолы ставленыѧ и морсъ и квасы ѧблочные и воды брѹсничные и вина
флѧзскїе и горючїе и меды всѧкїе и пива сыченые и простые и брага и всѧго того
запасѹ ключникѹ вѣдати и столко чево на погребице поставлено и на леднике и на
погрѣбе и все бы то сочтено и перемечено што вполне што не вполне и перемечено и
записано и сколько чево кѹды ѿдастъ по приказѹ гсдрвѹ и сколко чево разоидет ц
то бы было все в счете было бы што господарю сказать и ѿчетъ во всемъ дати а все
б то было чисто и в покрыте и не затхло сѧ и не заплеснело и прокисло а вина
фрѧскїе и сыченаѧ перевара и всѧкое лѹтчее питье в опришенномъ погребе за
замкомъ держать а самъ бы тамо ходилъ н҃ е А в клетех и в подклетех и в онбарех
оустроити всѧкаѧ порѧднѧ ключникѹ по госѹдаревѹ наказѹ А в клетехъ и в
подклетехъ и в онъбарехъ оустроити по гсдревѹ наказѹ ключникѹ всѧкаѧ порѧднѧ
платье ветчаное и дорожнее и слѹжне и полсти и епаньчи и кепенѧки и шлѧпы и
рѹкавицы и медведна и ковры и попоны ι воилоки и седла и саадаки и с лѹки и с
стрелами и сабли и топорки и рогатины и пищали и оузды ι ѡброти и морхи лысины и
похви ι ѡстроги и плети и кнѹтье и вожжи моржовые ременные и шлеи и хомѹты и
дѹги ι ѡглобли и миндери и мѣхи дымчатые и сѹмы и мѣхи холщовые и припоны и
шатры и пологи и ленъ и посконь и веревки и оужища и мыло и зола и ветшаной
всѧкои запасъ и обрѣски ветшаное и новое и пълатѧные и коженые и железные
ѡбломки всѧкїе и гвоздье и чепи и замки и топоры и застѹпы ι всѧкои желѣзнои
запас и всѧкаѧ рѹхледь и все то разобрати что пригоже в коробьѧхъ положити или в
бочках иное по грѧткамъ иное по спицамъ иное в коробех гдѣ что пригож то тѹто и
строити в сѹсе и в покрыте ѿ мышеи и ѿ могра и ѿ снегѹ беречи и ѿ всѧкїѧ пакости
и все бы было в счете и в писмѣ сколко чево нового и сколко ветчаного а что
попортило сѧ то починївати а всегды бы было готово всѧкои запас какъ попытают а
в ынех подклѣтех или в подсѣнье или в онбаре оустроити сани дровни телѣги колеса
ѡдры страдные дѹги хомѹты ѡглобли рогожи посконные вожжи лыка и мочала веревки
лычьные ѡброти тѧжи шлеи попоны иной дворовой запас коньской гдѣ что пригоже
поставити или положити или повѣсити а лѹтчие сани возъ коптана калымага оукрыть
на подкладках все бы было брежно в сѹше з замкомъ а в ыномъ ѡнбаре бочки и
мѣрники и цѣпники высытки корыта жолобы извары корцы сїта решота флѧги и всѧкаѧ
порѧднѧ повареннаѧ и погребнаѧ которые бочки и всѧкое сѹдно попортило сѧ или
ѡбрѹчи ѡгнїли или свалили с и то велѣти окрѣпити или оуторы передѣлати или дъна
поправити ι ѡбрѹчи новые наколотити все б то было готово и выпарено и вымыто и
высѹшено чтобы ни гнилью ни плѣснью и затъхолью не пахнѹло дрожьжи бы ни хмелины
не засѹшены ни загнили сѧ какъ которое сѹдно понадобит ца ино бы было готово а
дѹбни в запасе держати что починити или здѣлати а вѣтчанаѧ бочка извара и
выситокъ донце дощечки бочечные и вѣчка всѧкое сѹдно все бы было припрѧтано а
все то сѧ пригожаетъ на хѹдѹю потребѹ и ты доброво не портишъ н҃ ѕ В сѣнницахъ
сѣно и в конюшнѧх лошади и на дворѣ и дровѧной запас оустроити и всѧкаѧ животина
А в сѣнницах бы было сѣно оусътроено и не разрыто и не разволочено по лѣснице и
по крыльцѹ и по дворѹ не растаскано всегда бы было ѡбрано и подметено и в ногахъ
и в грѧзи не затоптано и не накапало бы и не навъѧло и не гнило замкнѹто а
солома потомѹ же бы была в кровле и прикладено и ѡбрано и ѡчищено и не
разволочено бы и подметено а в конюшне бы дозирати по всѧ дн҃и сѣна бы класти въ
ясли какъ лошедемъ сьести и в ноги бы не рыли а соломка под лошади слати и
подгребати по всѧ дн҃и перетрѧсывати а на водѹ бы лошади водити брежно робѧта бы
на них не гонѧли и вывалѧти ι вычесати ι на дворе из жолоба ѡвсомъ передъ собою
кормити и попонами терти ι покрыти а лете подкѹпывати и холодити а коровамъ и
гѹсем и оуткамъ и кѹрамъ и свиньѧмъ и сабакамъ кормъ давати и в хлѣвы солома
слати и подгребати и поити вода ставити а животине и собакамъ и кѹром на то свои
сѹды держати а чистых сѹдовъ не поганити а по всѣмъ слѹжбамъ ходити вечере и в
ночи и оутре в фонаре бы была свеча с огнемъ а в конюшне и оу сѣна и оу соломы
ѡднолично из ѳонарѧ огнѧ не вымати всѧкїѧ притчи а бревна бы и дрова и доски и
драницы и оусѣчки и оурѹпки дощаные и бревенные и всѧкїе оустроити в стороне гдѣ
пригоже а не на дороге а бревна и доски и драницы на подъкладках а толко под
кровлею и тово лѹтче чтобы в сѹхе не навьѧло и не замокло дрова толко сѹхи ино
топит ца хорошо и слѹжке пристѹпит ца и взѧть и понесть ино хорошо ι не
оугрѧзнено и҃ з В поварнѧх и в хлѣбнѧх и в дѣловых избахъ оустроити дѣланое А в
повареныхъ избахъ и в поварнехъ и в хлебнех гѹща и дробина и ѡтрѹби всѧкие и
кобѹстное коренье и хрѧпье и листье свеколное и рѣпное плюсенье и бражнаѧ гѹща и
виннаѧ ис котловъ и кисельные ѡжимны и в поварьне ѿ мѧса и ѿ рыбы что очищают и
кислых штеи и ѡпара всего тово не метати все то ѡбрати и в ветчаные сѹды класти
которые ни в поварьне ни на погребѣ не пригодѧт сѧ да ставити то в опричьнеи
хоромине и тѣмъ страдные лошеди кормити или чем подмѣшиваючи невѣиницы или
ѡвсѧнои мѹки или сѣно рѣзаное или чево иного а иное коровамъ давати и свїньѧмъ и
гѹсемъ и оуткамъ и кѹрамъ собакамъ что какъ пригоже и мѹкою посыпают и помывки
сѹдовые и горшечные и котелные и всѧкие ествы и пригарины все животине копѧт
животина тѣмъ сыта бываетъ а и в дѣревни животине такой кормъ ссылают же и҃ н На
погребѣхъ и на лѣдникехъ и в житницахъ и в сѹшилех и в онбарехъ в конюшнѧх часто
гсдрю смотрити А на погрѣбехъ и на ледникех и в житницах и в сѹшилех и в клѣтех
и в онбарех и в конюшнах по всѧ дн҃и вечере в кои любо дн҃ь пересмотрити самомѹ
гсдрю всѧкого питьѧ и ествы и всѧкого ѡбиходѹ и всѧкого запасѹ и всѧкои рѹхледи
и в конюшнѣ и хлѣбне и в поварнѣ и в чьемъ приказе или оу ключника или оу повара
или оу хлѣбъника или оу конюха всего песмотрити самомѹ по томѹ чинѹ оустроино
какъ в сѣи памѧти писано и перепытати колко чево есть и всѣмѹ ли есть мѣра и
счетъ и писмо да все то смѣтити и згадати самомѹ и сколко чево здѣлано и колко
чево разошло сѧ ι комѹ что ѿдано и все бы то оумѣли сказать именно иново вечера
кълючника иново вѣчера хлебника иново вечера пивовара и конюха смотрити и
смѣтити во всѣмъ а ключникѹ тѹто же быти и толко вездѣ строино по наказѹ все
зблюдено и счетъ соидет сѧ и оустроено хорошо и счетъ ѿдастъ подлинно и памѧтно
и прѧмо ино того за его слѹжбѹ жаловати а кто небреженьемъ или истерѧлъ или
испортилъ или солгалъ или покралъ ино посмотрѧ по винѣ наказывати и пѣнѧ чинити
а гсдрю или гсдрне или ключьникѹ или ключницѣ по всѧ дн҃и из ѹтра вставъ всего
преже по всемѹ дворѹ оу всѣхъ хоромовъ замковъ пересмотрити а гдѣ есть печати
ιно печатеи и по здоровѹ ино добро толко тати были ино знать или свои крали или
небережньемъ хѹдо замкнѹто и ѡ томъ по винѣ смотрѧ и бранить и наказывать и
обыскивати гдѣ хто начевалъ и што какъ дѣѧло сѧ и по томѹ оуправа чинїти а в
вечере по томѹ же вездѣ переходити и пересмотритї и перенюхать гдѣ ѡгнѧ бы не
оуронили на погребѣ и на лѣднике и в вечере ι оутре смотрити гвоздье крѣпко ли
прибито не поттекаетъ ли оуторами и ладамї ι дномъ гдѣ не каплетъ ли и везде ли
чисто и в росолѣ и не заплесневело и не згнило сѧ и покрыто и перечищено и
перебрано толко все по здоровѹ в такомъ береженье ино добро а што не по томѹ ино
по винѣ смотрѧ наказывать а в поварнѧх и в хлѣбнѧх и во всѧкихъ хоромѣхъ и в
конюшнѧхъ оу всѧкои животины и в сѣнникѣхъ оу мастеровъ и оу мастерицъ ι оу
вѹчениковъ и оу торговцовъ ι оу всѧких своихъ прикащиковъ всегда всево
пересматривати и пытати толко все по наказѹ ино добро а не по томѹ ино наказанїе
по винѣ смотрѧ по преже писанномѹ а за доброе оустроенїе и бреженїе любити и
жаловати всѧчески добромѹ бы была честь а хѹдомѹ гроза и҃ ѳ С слѹгами гсдрю
смѣтѧ сѧ во всемъ по томѹ их жаловати а початое в росходъ давати и в столъ комѹ
что достоино и какъ емѹ велено ѿ гсдрѧ и во всѧкои слѹжбе кто добро и бережно и
бесхитросно слѹжит и по приказѹ чинит и того пожаловати и добрымъ словомъ
привечати и есьти и пити подати и нѹжа его всѧкаѧ исполнити все бы того берегли
сѧ и вины ѿдати а в дрѹгїе и в третие простѹпит или ленит ца и ιно по винѣ и по
дѣлѹ смотрѧ по разсѹженїю наказати и побити добромѹ бы была честь а хѹдомѹ
наказание и всемѹ томѹ наоукъ а госѹдарынѧ жонокъ и дѣвакъ в своемъ ѡбиходѣ тако
же сзирает и смечаетъ и наказѹетъ такоже какъ здѣ пїс ѯ҃ О торговых и ѡ
лавочныхъ людех по томѹ же счет с нїми часто держати А которые в лавкахъ
торгѹютъ и на домовнои ѡбиходъ покѹпают всѧкѹю потребѹ и на всѧкои запасъ ино с
теми в вечере и на оупокои на всѧкѹю ндл҃ю самомѹ гсдрю надобет смечати сѧ с
ними и в приходѣ и в росходе и в кѹпле и в продаже с темъ вечеръ а с ынымъ инои
вечеръ а за добро промыслъ на выимокъ своимъ платьемъ пожаловати а кто
безхитросно что оучинит или ленивъ или позно в лавкѹ ходитъ или спитъ долго или
кто с товаромъ не ходитъ к гостем или какое его нибреженїе и нерадѣнїе ино его
наказывати и бранити и по вине смотрѧ такова емѹ и пѣнѧ оучинити а за добрѹю
слѹжбѹ тѣхъ оу себѧ за столъ сажати и ѿ себѧ подавати и жаловати и во всемъ их
беречи а во всѧкой слѹжбе и в домашнемъ ѡбиходѣ и въ торговле кто ленивъ и
сонълив и крадливъ и оупьѧнчивъ и наказанїе и побои не имѹтъ и тово ѿ дѣла
ѿставити и по немъ работати а кто глѹпъ и грѹбъ и крадливъ и ленивъ и ни во что
не пригодит сѧ и наказанїе ни оударъ не мет ино нармивъ да зъ двора спѹстит ι
иные не токава дѹрака глѧдѧ не испортѧт сѧ ѯ а҃ Какъ дворъ строити или лавка или
дерѣвнѧ или анъбаръ Всѧкамѹ чл҃кѹ домовитомѹ добромѹ оу кого бг҃ъ послалъ свое
подвореице или деревенькѹ или лавочкѹ в торгѹ или ѡнбаръ или домы каменые или
варницы или мѣлницы ιно бы было по преж писаномѹ всѧкои запасъ кѹпленъ в порѹ
коли дешево да вездѣ на дворѣ всегды оу собѧ смотрити или ключникъ или комѹ
приказано или тынъ попортил сѧ или городба в поле или в огородѣ или ворота или
замки попортили сѧ или которои хоромины кровлѧ гънила или ѡбетшала или жолобы
засорили сѧ все то смывати ι мести и жолобы вычищати и перекрывати и
перекрепливати кое поветшало или поломило сѧ или прокапало или вѣтрамъ подрало
или в ызбѣ илї в которыхъ хоромехъ столъ лавка или скамъѧ или печь попортила сѧ
или на погребе или на лѣднике или в мылне или мостъ и гдѣ што ни бѹдь попортило
сѧ или порѧднѧ домовитаѧ какаѧ ни бѹди двороваѧ или какаѧ или повареннаѧ или
конюшеннаѧ или погребнаѧ или всѧкое платно и сапогъ все бы было ветшаное
поплачено а порченое покреплено а все бы было и твердо и крѣпко и не згнило и не
накапало и не нагрѧзнено и не намочено и в кровли и в сѹши и томѹ подворью и
всѧкомѹ ѡбиходѹ домовномѹ старостию ѡбетшанїѧ нѣтъ всегды живет вновѣ а печи
всегды посматривают внѹтри и на печи и по сторонамъ и щели замазываютъ глиною а
подъ новымъ кирпичемъ поплатитъ гдѣ выломало сѧ а на печи всегды бы было сметено
ино николи притчи ѿ огнѧ не сътрах и спать на неи хорошо или чево посѹшит ι оу
всѧкої бы печи над челомъ былъ искреникъ глинѧнъ или железенъ и хоти и низокъ
потолокъ ино не страхъ огнѧ а всегды бы были всѧкїе хоромы чисто метены и сѹхи и
не нагрѧзнены и не засорены а на дворе и перед вороты всегды после снегѹ
згребено и свожено и сметено а посьле дожжа грѧзь пригребена и ненадобное
пристроено ι не насорено и не заволочено а в сѹшѹ приметено ино всегды в подорье
чисто и сѹхо и не нагрѧзнено а метлы и лопаты и всѧкои запасъ и всѧкаѧ порѧднѧ
по дворѹ бы не валѧла с все бы было прибрано и припрѧтано а на дворе ι в огородѣ
колодѧзь бы былъ а нѣтъ колодезѧ ιно бы вода всегды была а лѣте и по хоромомъ
вода бы стоѧла пожарные ра притчи ѯ в҃ Какъ дворовое тѧгло плотит или с лавки
позем или з деревни подать и должникомъ долгъ всѧкої платить А всѧкомѹ чл҃кѹ с
своего подворьѧ или с лавки поземъ и з деревни и со всѧкого оугодьѧ дани и
пошлины и всѧкого оброкѹ и всѧких данеи и всѧкихъ гсдрскихъ податеи на себе не
задерживати копити не вдрѹгъ а платити ранее до срокѹ и ты без работы живешь и ѿ
срокѹ и ѿ порѹки денекъ не даешъ и поминковъ не носишь и самъ не таскаеш сѧ а
кто на срокъ всѧкихъ оброковъ и всѧких тѧглеи не платит а ѿ того ѿкѹпает сѧ и
двѣ дани бѹдетъ ино оуже в двое бѹдетъ платить и такъ нерассѹдные люди живѹтъ в
роботе и на правеже и в долгѹ до коньца ѡбнищает а кто живет в росплатѣ и в
ѹправе и всѧкихъ податеи за собою не клачиваетъ и долгѹ на себе безлѣпичново не
водит и тот чл҃къ всегды без работы живѣтъ и свободенъ и при животе добро и по
смерти детемъ поминокъ и надѣлокъ дворъ со всѣмъ запасомъ или лавка с товаромъ
или деревнѧ со всѧким животомъ толко ни в кабалах ни в записехъ ни в порѹкахъ ни
в какихъ тѧглехъ ни в каких податехъ не зорощено а лѹчит сѧ комѹ денегь занѧт
бескобально или в кобалѹ или закъладъ или без ростѹ ино бы на срокъ платитъ ино
и впередь добрые люди вѣрѧт а хто на срокъ не платитъ или ростѹ напередь не
оуплачиваетъ ино с ѹбыткомъ и со стѹдомъ платежь и въредь никто не вѣритъ ѯ ҃г
Оуказъ ключникѹ какъ держать на погребе всѧкои запасъ просолнои и в бочкахъ и в
кадехъ и в мѣрникехъ и во тчанехъ и в ведерцахъ мѧсо рыба копѹста ѡгѹрцы сливы
лимоны икра рыжики грѹзьди Все бы то стоѧло непочатые и початые сосѹды в росоле
да пригнетено дощечкою да и каменемъ тежелымъ а ѡгѹрцы и сливы и лимоны в росоле
же бы были а ѡгѹрцы решеточкою ж пригнетены подъ камешкомъ легонько а плеснь
всегды счищать и росоломъ дополнивати а которои росолъ пахнетъ затхолы и его
сливать да свѣжимъ дополнивати россоливъ да толко которои просолъ не в росоле
стоитъ ино верхнеи рѧдъ зниетъ а не в береженье ино испортїт сѧ а то все в лѣте
все засекати а мѧсо по времени вывѣшивати а и в рыбе только дѹхъ поѧвит сѧ ино
перемывъ вывѣшивать же ино ѿ стропа збирати да переносити в сѹшило да что
пригоже вѣшати а иное в стопѹ класти а рыба прѹтоваѧ в рогожи вертетъ а пласти
по полице класти а подпариванаѧ в крошню чтобы вѣтръ проходилъ котораѧ какъ
пригоже такъ дерьжати а ѡ всемъ ѡ томъ какъ беречи в начале писано а в житницах
и в закромѣхъ и в сѹшилех всѧкаго ѡбилїѧ пересматривати притчею которою накапало
или навѧло или сыро или затло сѧ или поплесневело или слегло сѧ ино то рассыпавъ
на сонцѣ пересѹшивати или в печехъ а что попортило сѧ ин то напередь ести и в
заимъ давати и милостыню и нѹжнымъ а толко много ино оупродастъ а которои свѣжеи
сѹхой в береженье стоитъ ино то вдаль блюсти а которое питье стоитъ не вполне
ино дополнивати и в ледѹ засѣкати а толко которое питье тронѹло сѧ ѡкисло или
поплесневело ино то по малымъ сѹдомъ растачивати д то борзо изведет а которое
свѣжее вдаль блюсти и вполне держати ι яблока и грѹши и вишни ι ягоды то бы было
в росоле а плѣснь счищать и подсытивъ доливать и что как пригоже а на лѣдникѣ
полное питье и ествѹ в ледѹ засѣкши держать ино не портит ца а платье всѧкое и
таваръ которое в полатахъ и в клѣтехъ и в онбарехъ и в лавкахъ и в сѹндѹкех и в
бочкахъ и в коробьѧх и верхьнее и нижьнее и новое и ветчаное дорогое и дешевое и
оусчины и полотна того всего лѣте пересматривати и розвѣшивати и пересѹшивати и
перетрѧсывати а которое попортило сѧ того починит и нового и ветчаного ι ѡпѧть
по старомѹ хорошо оукъладывати и держат то в сѹше и в покрыте и за замкомъ а
сѣно толко накапало или навьѧло или сыро или слегло сѧ или затхло сѧ ино его в
вѣдренои дн҃ь в солнечнои ι на вѣтръ выносить ис сѣнницы да просѹшить и
перетрѧсть да и ѡпѧть в сенницѹ скласть а в стогѹ толко слегло сѧ или затхло сѧ
по томѹ же розослать и перетрѧсть и просѹшить ι ѡпѧть хорошенько сметать да
толко таково ино продастъ или лошедми кармить д то изводит кое попортило сѧ а
много ино продастъ а кое доброе ино дале блюсть и в сѹше покласть ι сѣнницы
оукрыти ѯ д҃ Послание ι наказанїе ото ѿц҃а к сынѹ Бл҃гословенїе ѿ
бл҃говѣщеньскаго попа селивестра возлюбленномѹ моемѹ единородно сн҃ѹ анфимѹ
милое мое чадо дорогое послѹшай ѿц҃а своего назанїе рождьшаго тѧ и воспитавшаго
в добре наказанїи и в заповедехъ гсднихъ и състрахѹ бж҃їю и бж҃ественомѹ писанїю
изѹченѹ и всѧкомѹ законѹ хрстиѧньскомѹ и промыслѹ добромѹ во всѧкихъ торговлехъ
и во всѧких товарехъ наказанѹ и ст҃льское блгословенїе на себѣ имѣешь и црское
госѹдарево жалованїе и гсдрни црц҃ы и братїи его и всехъ болѧръ и з добрыми
людми водиши сѧ и со многими иноземцы великаѧ торговлѧ и дрѹжба есть все еси
доброе полѹчилъ ι оумѣи еси совершити ѡ бѕ҃ѣ яко же начато прї нашемъ попеченїи
и по насъ тако же бы бг҃ъ соблюлъ по томѹ жити и законномѹ бракѹ сочтах тебѣ оу
добрѹ родителю бл҃годарнѹю дщерь и блгсвилъ есми тобѧ всѧкою ст҃ынею и чстными
крсты и ст҃ыми ѡбразы и благословеннымъ стѧжанием яко же мню ѿ праведныхъ
трѹдовъ а в невѣданїи бг҃ъ правитель и нн҃ѣ оубо сн҃ѹ анфимъ предаю тебѣ и
порѹчаю и ѡставлѧю создатели нашемѹ добромѹ блюстителю ис҃ѹ х҃ѹ и его мт҃ри
прчстыѧ бц҃а и застѹпнице нашей помощнице и всемъ ст҃ымъ яко же рече писанїе
подщи сѧ дѣти ѡставити наказаны в заповедехъ гснихъ лѹчше неправеднаго
богатества аще и в праведнемъ оубожестве неже бы въ неправеднем богатествѣ и ты
чадо блюди сѧ неправеднаго имѣнїѧ а твори добраѧ дѣла имѣй чада великѹю вѣрѹ к
бг҃ѹ всѣ ѹпованїе возлогай на га҃ никъто же надѣѧ сѧ на ха҃ не погибнетъ
прибѣгай всегды с вѣрою ко ст҃ымъ бж҃їимъ цр҃квамъ заоутрени не просыпаи ѡбѣдни
не прогѹливаи вечерни не погреши и не пропиваи павечерница и полѹнощница и часы
в домѹ своемъ всегды по всѧ дн҃и пѣти то всѧкомѹ хрстїѧнинѹ бж҃їи долгъ аще
возможно по времени прибавиш правила на твоемъ произволенїи болшѹю млсть ѿ бг҃а
обрѧщеши а в цсркви бж҃їи и домѹ на правиле и на всѧком моленїи и самъ и женѹ и
детеи и домочатцовъ стоѧти со страхомъ богови молитити сѧ и со вниманїемъ
слѹшати ѿнюдъ в те поры ни ѡ чемъ не бесѣдовати ни ѡбзирати сѧ разве ликїѧ нѹжда
а говорити правило келеиное и цр҃ковное единогласно чисто а не в двое
сщ҃енническїи чинъ ι иноческїи почитай тѣ бо сѹть бж҃їи слѹги тѣми очищаемъ сѧ ѿ
грѣховъ тѣ имѣют дерзновенїе молити сѧ г҃ѹ ѡ гресѣхъ нашихъ и бг҃҃а млстива
сотворѧтъ повинѹи сѧ чадо ѿц҃ѹ дх҃овномѹ и всѧкомѹ сщ҃енническомѹ чинѹ во
всѧкомъ дх҃овномъ наказанїи а жена тако же в домъ свои их призывай молити сѧ ѡ
здравїи за царѧ и гсдрѧ и за цр҃цѹ и чада ихъ и за братию его и за
сьвещенническїи чинъ и мнишескїи и за всѧ хрстїѧне и ѡ своемъ согрѣшенїи и ѡ
своихъ домочадцевъ молебнаѧ совершаи и водѹ бы ст҃л̏и з животворѧщаго креста и
со ст҃ыхъ мощеи и с чидотворных ѡбразовъ аще болезьни ради за здрави и маслом
сщ҃аютъ и в цр҃квах бж҃їих тако же твори приходи с милостынею и с приношенїемъ
за здравїе и по родителехъ преставльшихъ сѧ памѧть твори со всѧкою чистотою ι
самъ воспомѧновенъ бѹдеши ѿ бг҃а црк҃овников и нищїхъ и маломожныхъ и бѣдных и
скорбныхъ и странных пришелцовъ призываи в домъ свои и по силе накорми и напои и
согрѣи и млстню давай ѿ своихъ праведныхъ трѹдовъ и в домѹ и в торгѹ и на пѹти
тою бо ѡчищают сѧ грѣси тѣ бо ходатаи бг҃ѹ ѡ гресѣхъ нашихъ имеи чада истиннѹю
правдѹ и любовь нелицемѣрнѹю ко всемъ не ѡсѹжаи никого ни в чемъ свои грѣхи
рассѹжай како избыти ихъ чево самъ не любишъ того и дрѹгѹ не твори и храни
чистотѹ телеснѹю паче всего да настѹпи на совесть свою яко же на лютаго врага и
возненавиди яко же милаго дш҃етленнаго дърѹга хмелново питиѧ га҃ ради ѿвѣрзи ѿ
себѣ пїѧньство в семъ оубо недѹге и всѧ злаѧ ражают сѧ ѡбычаи ѿ него аще ѿ сего
сохранитъ тѧ гь҃ всѧ бл҃гаѧ и полезнаѧ ѿ бг҃а полѹчиши и ѿ чл҃къ чесьтенъ бѹдеши
и дш҃и своеи просвѣтъ сотвориши на всѧ добраѧ дѣла воспомѧни чада апсльское
слово не прельщаите сѧ ни пьѧница ни блѹдникъ ни прелюбодѣи ни содомленинъ ни
тать ни разбоиникъ ни клеветникъ ни хищникъ црствїѧ бж҃їѧ не наследѧтъ аще
которою страстию побѣдил сѧ еси чадо илї в которое грѣхопадение впал ѡ сѣмъ
прибѣгни к бг҃ѹ с теплою вѣрою и ко ѿц҃ѹ дх҃овномѹ з горкими слезами и плачи сѧ
ѡ грѣсех своихъ и каи сѧ истиннѣ еже таковаѧ не творити и заповѣдь ѿц҃а
дх҃овънаго храни и епитемью держї млстивъ гь҃ праведныхъ любїтъ грѣшныхъ милѹетъ
всехъ зовет ко сп҃сению и паки храни и блюди себе в хрстїѧньскомъ жити
праведномъ законе оудержи языкъ свои ѿ зла ι оустне свои еже не гл҃ати льсти
храни себе ѡто лжа и ѿ похвалы ι ѿ клеветы и самъ ни в чемъ не величаи сѧ
оуничижи себѣ паче всехъ человѣкъ оузриши славѹ бж҃їю и всѧкого чадо не презри
во всѧкои нѹжи памѧтѹи чадо как мы жихомъ вѣкъ никто же изыдѣ ѿ домѹ нашего тощь
или скорбенъ по силе всѧ потребнаѧ всѧкомѹ человѣкѹ бг҃а ради давано и скорбново
словомъ ползовано аще комѹ в чемъ возможно и мы помогали бг҃а ради и ссѹжали
всѧчески а намъ невидимо хс҃ изобилно посылалъ млсть свою всѧких бл҃гихъ а не
помыслихомъ никогда на зло ни комѹ разьве недоразѹмиѧ а без лѹкавства чадо люби
мнишескїи чинъ и страннїи пришельцы всегда бы в домѹ твоемъ питали сѧ и в мнстри
с млстнею и с кормлею приходи и в темницахъ и оубогихъ и больныхъ посѣщаи и
лстню по силе даваи а домочадцовъ своихъ ѡдеваи и корми доволно а женѹ свою люби
и в законе живи по заповѣди гн҃и в ндлю и в сред и в пѧк и в празники гсни и
великїи постъ в чстоте пребываите в посте и мл҃тве и в покаѧнїи ι во всѧких
добродѣтелех законъное жительство в славѹ богѹ и в жизнь вѣчнѹю а любодѣемъ и
прелюбодеемъ сѹдитъ бг҃ъ да самъ чадо что твориши того женѹ оучи всѧкомѹ страхѹ
бж҃їю и всѧкомѹ вежьствѹ и промыслѹ и рѹкодѣлью и всѧкомѹ рѹкодѣлью и домашнемѹ
ѡбїходѹ и всѧкои порѧдне оумѣла бы сама и печи и варити и всѧкѹю домашнюю
порѧдню оумѣла и всѧкое женьское рѹкоделье знала колї сама все знаетъ и оумѣет
ино оумѣетъ и дѣтеи и слѹг всемѹ наоучити и нарѧжати и наказати во всемъ и сама
бы хмелново питьѧ ѿнюд не любила и дѣти и слѹги оу неи того не любили же а
всегда бы жена без рѹкодѣлїѧ сама ни на часъ не была разве немощи а слѹги оу неи
тако же а в гостех бѹдет или оу неи гости ѿнюд бы сама пьѧна не была а з
гостьѧми бѣседа бы была о рѹкодѣльи ι ѡ домашнеи порѧдне ι ѡ законномъ
хрстїѧньскомъ житїи а не пересмѣиваи сѧ и не переговаривала бы ни ѡ комъ ничево
в гостехъ и в домѹ пѣснеи бесовскихъ и всѧкого срамословїѧ и блѧдивых речеи и
блѹдных пословицъ сама и слѹгї не говорила и не творила бы того ни оу кого бы не
слѹшала и волъхвовъ и кѹдесниковъ и всѧкого чарованїѧ не знала бы и в домы не
пѹщали ни мѹжиковъ ни женокъ аще не внимает сего всѧчески наказѹи страхомъ и
сп҃саѧ а не гневаи сѧ на женѹ а жена на тебѣ наказѹи на едине да наказавъ
примолви и жалѹи и люби еѧ тако же и дѣтеи и домочатцовъ своих оучи страхѹ бж҃їю
и всѧкимъ добрымъ дѣломъ понеже тебѣ ѡ нихъ ѿвѣтъ дати въ дн҃ь страшного сѹда
аще по нашемѹ наказанию и по семѹ писанию оучнете жити велию бл҃годать ѿ бг҃а
ѡбрѧщете и жизнь вѣчнѹю наслѣдите и з домочатцы своими да держи сѧ чадо добрыхъ
людеи во всѧких чинехъ и ревнѹи добрымъ дѣлом ихъ вънимаи словеса добрые и твори
ѧ почитаи часто бж҃естьвеное писание и влагай въ срдце себѣ на ползѹ видѣлъ еси
чадо како в житїи семъ жихом во всѧкомъ бл҃гоговенїи ι сътрасѣ бж҃їи и в
простотѣ срдца и цр҃ковномъ прилежанїи со сътрахомъ и бж҃ественымъ писаниемъ
ползѹючи сѧ всегда и како были бж҃їею милостию ѿ всѣхъ почитаемъ и всеми любимъ
и всѧкомѹ и в потребныхъ оуноровилъ и рѹкоделиемъ и слѹжбою и покорениемъ а не
гордынею ни прекословиемъ не ѡсѹжахъ никого не просмѣивалъ ни оукаривалъ никого
ни бранивал сѧ ни с кѣмъ и пришла ѿ кого ѡбида и мы бг҃а ради терьпѣли и на себѧ
винѹ полагали и тѣмъ враги дрѹги быша ι аще которою виною дш҃евною или телесною
согрѣшихъ пред бг҃ом и предо всѣми чл҃ки и вскор ѡ томъ плаках сѧ к бг҃ѹ грѣха
своего ι оу ѿц҃а своего дх҃овнаго каѧх сѧ со слезами и оумилне прощенїѧ просѧ и
заповеди его дх҃овныѧ с любовию хранѧхъ яко же повелитъ ми и аще кто мѧ въ моемъ
прегрѣшенїи ιли въ каковѣ невежьствѣ ѡблїчитъ или кто дх҃овне накажетъ или кто в
посмѣхъ поноситъ мѧ ι оукорѧетъ всѧ сиѧ с любовию приимах и себѣ внимах аще по
дѣлом ѡ всемъ ѡ семъ каѧх сѧ ι ѿ таковых дѣлъ оудалѧх сѧ бг҃ѹ поспешествѹющѹ ми
аще что и не повинно и не по делѹ молва или поношенїе ιли посмѣхъ каковъ или
оукоризна или оударенїе во всемъ в томъ виних сѧ и не ѡправдахъ сѧ пред чл҃ки
бг҃ъ сїе праведнымъ своимъ милосердиемъ исправит воспоминахъ еѵагльское слово
любите враги ваша добро творите ненавидѧщимъ васъ бл҃гословите кленѹща вы молите
за творѧщаѧ вамъ пакости изгонѧщаѧ вы биющемѹ тѧ в ланитѹ ѡбрати емѹ и дрѹгѹю ι
ѿ взимающаго ти ризѹ и срачицѹ не возбрани и всѧкомѹ просѧщемѹ оу тебе дай ѿ
взимающаго твое не истѧзѹи аще кто тѧ поиметъ поприще едино иди с нимъ и двѣ и
паки еще воспоминаѧ причастнѹю молитвѹ г҃и даждь ми милость ненавидѧщимъ мѧ и
враждѹющимъ ми и поношающимъ ми тако же ι ѡклеветающимъ мѧ да никтож никакоже ѿ
нихъ мене ради нечистаго и грѣшнаго ѕло нѣкако постражетъ ни в нн҃ѣшнемъ ни в
бѹдѹщемъ вѣце но ѡчисти ихъ млстию своею и покрыи ихъ блгодатию своею бл҃гии
тѣмъ всегда оутешах себѣ не погрѣшихъ никогда же цр҃ковнаго пѣниѧ ѿ юности своеѧ
и до сего въремени кромѣ немощи ни нища ни странна ни оубога ни скорбна ни
печална никогда же презрѣхъ кроме невиденїѧ и в твемницы болна и пьленена и ιз
работы должьна и во всѧкихъ нѹжах по силе ѡкѹпихъ и гладных по силе кормих
работныхъ своих всѣхъ свободихъ и надѣлихъ ι ины ѡкѹпихъ из работы и на свободѹ
попѹщахъ и всѣ тѣ роботые наши свободны и добрыми домами живѹтъ яко же видиши и
молѧт за ны бг҃а и доброхотают намъ всегда а кто забылъ насъ бг҃ъ его проститъ
во всемъ а нн҃ѣ домочадцы нашї всѣ свободны живѹтъ оу нас по своеи воли виделъ
еси чадо мое многихъ пѹстошныхъ сиротъ и работныхъ и оубогихъ мѹжеска полѹ и
женьска и в новѣ городѣ и здѣ на москвѣ вскормихъ и вспоих до совершена возраста
изѹчихъ хто чево достоинъ многихъ грамотѣ и писати и пѣти иныхъ иконного писма
инѣх книжного рѹкодѣлїѧ ѡвѣхъ серебреново мастертва ι иныхъ всѧкихъ многихъ
рѹкодѣлеи а иныхъ всѧкими многими торговли изѹчих торговать а мати твоѧ многие
дв҃цы и вдовы пѹсътошные ι оубогие воспитала в добре наказанїи изѹчила рѹкодѣлию
и всѧкомѹ домашнемѹ ѡбиходѹ и надѣливъ за мѹжь давала а мѹжскїи полъ поженили оу
добрыхъ людей и всѣ тѣ далъ бг҃ъ свободны своими добрымъ домами живѹтъ многи во
свещенническомъ и во дьѧконьскомъ чинѹ и в дьѧцѣхъ и в подьѧчихъ и во всѧкихъ
чинехъ кто чево дородил сѧ и в чемъ комѹ бл҃говолилъ бг҃ъ быти ѡвїи
рѹкодѣльничают всѧкими промыслы а многїѧ торгѹютъ в лавках мнози и гоздьбы дѣют
в различныхъ землѧхъ всѧки торговлѧми а бж҃їею милостию во всѣхъ тѣхъ наших
скормленикехъ и послѹживцех ни соромота ни оубытокъ никакаѧ продажа ѿ людей ни
людемъ ѿ насъ ни тѧжа ни с кемъ не бывала во всемъ бг҃ъ соблюлъ по сѧ мѣста а ѿ
кого намъ ѿ своих скормлениковъ досада ι оубытъки многи и велики бывали ино то
все на сѣбѣ понесено нихто того не слыхалъ а намъ то бг҃ъ исполнилъ и ты чадо
томѹ же ревнѹи и тако творї на себѣ всѧкѹю ѡбидѹ понеси и претерпи бг҃ъ сѹгѹбо
исполнитъ не познах дрѹгїѧ жены разве матари твоеѧ еже с нею ѡбѣщахове то и
сотворих ѡ бѕ҃ѣ соверши хе҃ хрїстиѧньски сконьчати животъ свои в заповедехъ
твоихъ живи чадо по хрстїѧнскомѹ законѹ во всѧкихъ ѡбычаехъ без лѹкавства ι безо
всѧкїѧ хитрости ко всемъ а не всѧкомѹ дх҃ѹ вѣрѹи доб҃ромѹ ревнѹи лѹкавыхъ и
законопрестѹпных во всѧкихъ ѡбычаех ѿнюдъ не люби а законнои бракъ со всѧкимъ
ѡпасениемъ храни до коньчины живота своего чстотѹ телеснѹю храни кромѣ жены
своей не знаи никого и пьѧньственаго недѹга такоже береги сѧ в двѹ сихъ
главизнах всѧ злаѧ сводѧт сѧ до ада преисподнѧго и домъ пѹстъ именїю тщета и ѿ
бг҃а не помилованъ бѹдетъ и ѿ людеи безчестенъ и посмѣѧнъ и оукоренъ и ѿ
родителю прокълѧтъ аще чадо тебѧ ѿ сего зъла гь҃ сохранит законъ сохраниши по
заповеди гсни ι ѿ хмелного питьѧ воздержи сѧ и во всѧких добродѣтелех поживеши
яко же есть бг҃обоѧзнивїи люди и ты ѿ бг҃а помилованъ бѹдеши а ѿ людей честенъ ι
исполнит гь҃ домъ твои всѧкою бл҃годатию и еще воспомѧнѹти гостеи приезжихъ оу
себѧ корми а поедешь кѹды в гости поминки не дороги вози за любовь а в пѹти ѿ
стола есть подаваи домовнымъ гсдрем и приходѧщимъ ι ихъ с собою сажаи за столъ и
питеица такоже подаваи а маломожнымъ милостыню даваи аще сїѧ твориши то везде
тебѧ ждѹтъ и стречаютъ а в пѹть провожаютъ ѿ всѧкого лиха берегѹтъ на станѹ не
подадѹтъ а на дороге не розобьютъ того ради кормѧт добраго за добро а лихова ѿ
лиха тот сѧ на добро ѡбратит во всемъ в томъ оубытка нетъ в добрых людехъ хлѣбъ
соль заемное дѣло а поминъки тако же а дрѹжба въ вѣкъ а слава добраѧ а на дороге
и в пирѹ и в торговле ѿнюдъ самъ брани не зачни а кто излает терпи бг҃а ради а ѿ
брани оуклони сѧ добродѣтель злобѹ преѡдолеваетъ гь҃ бо гордымъ противит сѧ
смирена бг҃ъ любит а покореномѹ бг҃ъ бл҃годат даетъ аще людемъ твоимъ лѹчит ца с
кѣмъ брань гдѣ ни бѹдь и ты на своихъ брани тѣмъ брань оутолиши тако же оубытокъ
и вражда не бѹдетъ да еще недрѹга напоити и накормити хлѣбомъ да солью ино в
место вражды дрѹжба воспоминаи сн҃ѹ великое бж҃їе милосердие к намъ и
застѹпленїе ѿ юности и до сего времени на порѹкѹ не давалъ никого ни менѧ не
давывалъ никто во всѧкихъ вещех и на сѹдѣ не бывалъ н с кемъ нї искива ни
ѿвечивалъ а видѣлъ еси сам в рѹкодѣѧхъ и во многих бо всѧкихъ вѣщехъ мастеровъ
всѧкихъ было много иконники книжные писцы серебреные мастеры кѹзнецы и плотники
и каменьщики и всѧкїе и кирпищики и стеныщики и всѧкїе рѹкодѣлники денги имъ
даваны на рѹкодѣлье напередь по рѹблю и по два и по три и по пѣти и по десѧти и
болши а многи были чмѹты и бражники и со всѣми тѣми мастеры в сорокъ лѣтъ далъ
бг҃ъ разлезено сѧ без остѹды и бес пристава и безо всѧкиѧ крѹчины вс то мирено
хлѣбомъ да солью да питьеме да подачею и всѧкою добродѣтелью да своимъ
терпѣниемъ а самъ оу кого што кѹпливалъ ино емѹ ѿ мене милаѧ розласка без
волокиды платежь да еще хлѣбъ да соль сверхъ ино дрѹжба в вѣкъ ино всегда мимо
мене не продастъ и хѹдого товарѹ не дастъ ι оу всего не доимет а комѹ што
продавывалъ все в любовь а не в оманъ не полюбит хто моего товарѹ и азъ назадъ
возмѹ а денги ѿдам а ѡ кѹпли и ѡ продажи ни с кемъ брань и тѧжба не бывала ино
добрые люди во всѣмъ вѣрили и здѣ ι иноземцы ни комѹ ни в чемъ не сьлыгивано не
манено ни пересрочено ни в рѹкодѣльи ни в торговли ни кабалы ни записи на себѧ
ни в чемъ не давывалъ а ложь никомѹ ни в чемъ не бывала а виделъ еси самъ какїе
великїе сплетъки со многими людьми были да все далъ бг҃ъ безъ вражды коньчало сѧ
а ведаешъ и самъ что не богатествомъ жито з добрыми людми правдою да ласкою да
любовїю а не гордостию и безо всѧкїѧ лжи чадо мое любимое анфимъ еже тѧ пооучахъ
и всѧчески наказывахъ ѡ всѧкомъ добродѣтелномъ и бг҃одх҃новенномъ житии и грѹбое
сїе писание хѹдаго моего оучениѧ предахъ ти молю тѧ чадо га҃ ради и прчстои бц҃ы
и великихъ чюдотворьцевъ почитаи себѣ с любовию ι со вниманїемъ и напиши на
срдцы своемъ и просѧ оу бг҃а милости и помощи и разѹма и крѣпости и всѧ
предреченнаѧ с любовию и дѣломъ тако же по семѹ писанию и женѹ пооучаи и наказѹи
тако же и детеи своихъ и домочадцов всехъ оучи страхѹ бж҃їю и добродѣтелномѹ
житию и аще самъ всѧ сїѧ твориши и женѹ и детеи и рабъ и рабынь и всехъ ближнихъ
своихъ и знаемыхъ наоучиши и домъ свои добре оустроиши всѧ бл҃гаѧ ѿ бг҃а
ѡбрѧщеши и жизнь вѣчнѹю наслѣдиши со всеми ѡдержимыми тобою аще сн҃оу моего
моленїѧ и пооученїѧ не внемлеши и по семѹ писанию не оучнеши жїти яко же и
прочїи добрые люди и боѧзнивїи мѹжїе и ѿц҃а дх҃овнаго заповеди не оучнешъ
хранити и ѿ бгодх҃новенныхъ мѹжеи не пользѹешї сѧ пооучениемъ и почитанїем
ст҃аго писанїѧ и хрстиѧньскаго праведнаго закона не хранїши и ѡ домочатцѣхъ
своих не радиши и азъ твоемѹ грѣхѹ не причастенъ самъ ѡ себѣ и ѡ домочатцехъ
своих и ѡ жене ѿвѣтъ даси в дн҃ь страшнаго сѹда аще чадо мое возлюбленное и
малые сїѧ заподи хѹдаго моего оученїѧ сохраниши и по нашемѹ пѹти поидеши и
словесъ моихъ послѹшаеши и дѣломъ творити начнеши и бѹдешї сн҃ъ свѣтѹ и
наслѣдникъ нбсномѹ црствию и бѹдетъ на тебѣ млсть бж҃їѧ и прчстыѧ бц҃ы и
застѹпницы нашеѧ и великихъ чюдотворьцевъ николы петра алексѣѧ и сергїѧ и никона
и кирила и варлама и александра и всѣхъ ст҃ыхъ и родительскаѧ мл҃тва и мое
вѣчное на тебѣ блг҃ословенїе ѿнн҃ѣ и до вѣка и бл҃гословлѧю тебѧ чада своего и
прощаю в сѣмъ и в бѹдѹщемъ и бѹди на тебѣ млсть божїѧ и на женѣ твоеи и на
чадехъ твоихъ и на всѣхъ вашихъ доброхотавъ ѿнн҃ѣ и до вѣка Чадо мое единородное
и любимое анфїмъ произволилъ бг҃ъ и бл҃гочестивыи и православныи цр҃ь гсдрь
велелъ послѹжити тебѣ в своеи црскои казнѣ оу таможенныхъ дѣлъ и нн҃ѣ молю тѧ
чадо и со слезами гл҃ю га҃ ради памѧтѹи црское наказание просѧ оу бг҃а помощи и
разѹма ѿ всеѧ дш҃а и ѿ всего помышлениѧ слѹжи вѣрою да правдою безо всѧкиѧ
хитрости и безо всѧкаго лѹкавства во всемъ гсдрьскомъ дрѹгѹ не дрѹжи недрѹгѹ не
мсти и волокида бы людемъ ни въ чемъ не была всѧкого ѿделаи с любовию без брани
а не поспѣет сѧ и ты добрым словомъ ѿвѣщаи и присрочивъ не изволоча ѿпѹсти а въ
торговли прѧмѹю розласъкѹ чини дш҃евреднаѧ бы тъвоѧ слѹжба не была гсдрю ни в
чемъ а самъ бл҃гословленымъ гсдрьскимъ оурокомъ сыт бѹди и все бы оу тебѧ
госѹдарьское было всегда въ счете и в смѣте и в писмѣ и приход и росходъ и к
казначеемъ бѹди послѹшенъ а с товарищами совѣтенъ а к подьѧчимъ и мастеромъ и к
сторожемъ грозенъ и любовенъ и ко всѧкимъ людемъ приветенъ а побѣдныхъ и
скорбныхъ и нѹжны и полонениковъ ѿнюдъ без волокиды оуправъ и ѿ собѧ по силе
накорми и напої и млстню дай по человѣкѹ смотрѧ а слѹчит сѧ сѹдъ всѧкамѹ чл҃кѹ
богатѹ и оубогѹ дрѹгѹ и недрѹгѹ аще свое дѣло истинно и праведно без волокиды и
безо всѧкїѧ хитрости соверши по еѵагльскомѹ словеси не на лїца сѹдите сн҃ове
чл҃честїи но праведенъ сѹдъ сѹдите ιм же сѹдите сѹдомъ сѹдит сѧ вамъ и в ню же
мѣрѹ мѣрите возмѣрит сѧ Слава свѣршителю бг҃ѹ нынѣ и в вѣкъ вѣка аминь ﻿Во имѧ
свтые живоначалные троицы отца и с҃на и с҃таг дꙋха Се ѧз раб б҃жии іван юрьевич
грязнои пишꙋ сію д҃ховнꙋю своим цѣлымъ ꙋмом кому мнѣ что дати и на ком мнѣ что
взяти вѕяти мнѣ на княж ѡндрѣеве кнѧине ѡксине телятевского пят рублев денег
бескабалных да на ѳедоре каѳтыреве вѕѧти мнѣ бескабалных же денег рубль а что
моѧ вотчина в бѣжецком верхꙋ в городецком стану село кузмодемян з деревнями А
пожаловал меня гсдрь тою вотчиною против моеи переславские вотчины села шубина и
та моя вотчина село кꙋзмидемянское и з деревнями и з хлѣбомъ стоячим и ѕ
земляным с҃нꙋ моемꙋ василю и будет жена моя не поидет ѕа мꙋж и ѡна с сыном же
живет А б҃гъ по д҃шꙋ с҃на моего сошлет и приказщиком моим та вотчина ѿдати по
родителех наших к пречистои б҃це на симонов да ис тое ж вотчины ѿдати прикащиком
моим женѣ с҃на моег две деревни деревня слепандино да деревню бараново А что ꙋ
жены моеѣ саженя и платя то еи же дати А при с҃не при моем жена моя поидет ѕа
мꙋж и еи до тѣх дер҃внь дѣла нет А что платя моего ѡднорядка багрова на неи
пугвицы кралковые ѕ жемчюги да однорядка бела да однорядка ѕелена да каѳтан
лаѕорев таѳтян и сꙋды мѣдяные и ѡловяные и лошади и коровы и овцы и свини и то
приказщиком продати да по моеи д҃ше роздати да по моеи же д҃шѣ дати к пречстои
на симонов мерин болшои серои степановскои Да что двор мои на москве на
покровскои ꙋлице у петра иверис и тот двор женѣ моеи да с҃нꙋ моемꙋ василю А
члвка моего томилка ѳедорова отпꙋстити на слободꙋ совсемъ после моего живота А
что члвкъ мои истомка сꙋворовъ с҃нъ граборꙋков бѣгает и тот чл҃вкъ женѣ моеи
соломаниде А которые мои иные люди и тѣх всѣх людеи ѿпꙋстити на слободꙋ А жене
моеи и с҃ну до них дѣла нѣт А как б҃гъ сошлет по мою грѣшнꙋю д҃шꙋ и прикащиком
моим пожаловати велѣти погрести ꙋ п҃рчстые на симонове А прикаѕываю дꙋшꙋ свою
гсдам своим семенꙋ ѳомичю третякову да григорю дмитреевичю шетневꙋ А ꙋ д҃ховные
грамоты сидѣл о҃цъ мои д҃ховнои встрѣтенскои игꙋмен иѡна А дꙋховнꙋю писал
семенка іванов лѣта ҂з҃ п и К сеи д҃ховнѡи ѿцъ д҃ховнои игꙋмен иѡна в с҃на своег
место ивана руку приложил К сеи дꙋховнои яз прикащик семен рꙋкꙋ приложил К сеи
дꙋховнои ꙗз приказщик григореи рꙋкꙋ приложил По сеи дховныи менꙗ соламаниды
ивановаи жены юревича грꙗзного ѡто андрѣеваи кнеини петровича ѿ тꙗлꙗтевски
аксини денги дали В лѣто ҂ѕ҃ х҃ м ходи мьстиславъ на литву съ сн҃ъми своими и с
ълговичи и съ всеволодомъ городеньскимъ и пожгоша я а сами сѧ расхорониша а
кианъ тогда много побиша литва не втѧгли бо бѧху съ кн҃земъ но послѣди идѧху по
немъ особѣ В се же лѣто заложена быс҃ цр҃кви камѧна ст҃ая бц҃а рекомая пирогоща
в се же лѣто роди сѧ оу мистислава сн҃ъ и нарекоша имѧ ему володимеръ В лѣто ҂ѕ҃
х҃ м а престави сѧ бл҃говѣрныи кн҃зь мьстиславъ володимерь сн҃ъ оставив кн҃жениє
брату своєму ярополку єму же и дѣти свои съ бм҃ъ на руцѣ предасть престави сѧ
мьстиславъ априлѧ въ еі҃ празнои недѣлѣ в пѧтокъ положенъ быс҃ оу цр҃кви ст҃го
федора юже бѣ самъ създалъ а ярополкъ вниде в киевъ въ зі҃ дн҃ь в недѣлю томъ же
лѣтѣ ярополкъ приведе всеволода мьстислалича из новагорода и да єму переяславль
съ завтрия же сѣде в немъ а до бѣда выгна юрьи стрыи єго и сѣде в немъ и҃ дн҃ии
и выведе братъ єго ярополкъ ис переяславлѧ за хрс҃тьноє целование и посла
ярополкъ по другаго мьстислалича в полотескъ по изѧслава приведе и съ клѧтвою В
лѣто ҂ѕ҃ х҃ м҃ в҃ престави сѧ изѧславъ глѣбовичь мая въ д҃і в се же лѣто
принесена быс҃ дъска оконечная гроба гн҃ѧ дионисьємъ послалъ бо бѣ мирославъ В
то же лѣто престави сѧ епс҃пъ переяславьскии марко тоѣ же зимы вѧчьславъ лишив
сѧ переяславлѧ иде ѡпѧть турову не послушавъ брата своєго ярополка В лѣто ҂ѕ҃ х҃
м г юрьи испроси оу брата своєго ярополка переяславль а ярополку дасть суждаль и
ростовъ и прочюю волость свою но не всю и про то заратиша сѧ олговичи иде
ярополкъ съ братьєю своєю и юрьи и андрѣи на всеволода на олговича и поимаша
ѡколо города чернигова села всеволодъ же не изиде противу бить сѧ и єще бо бѧху
половци не пришли к нему ярополкъ же постоя нѣколко дн҃ии оу чернигова и възрати
сѧ в києвъ и распусти вои а со всеволодомъ никака же владивъ сѧ ни мира с нимъ
створивъ и половцемъ пришедшимъ къ всеволоду всеволодъ же съ братьєю своєю и съ
изѧславомъ и ст҃ополкомъ мьстиславичема и поидоша воююче села и городы
переяславьскои власти и люди сѣкуще доже и до києва придоша и городець зажгоша
на ст҃го андрѣя дн҃ь ѣздѧху по онои сторонѣ днѣпра люди ємлюще а другыя сѣкуще
нѣ оутѧгшимъ перевести сѧ имъ нѣлзѣ бо бѧше перевести сѧ крами и плениша же и
скота бещисленоє множество ярополку бо бѧше нѣлзѣ перевести сѧ крами съ своими а
они стоявше три дн҃и за городьцемъ в бору идоша чернигову и ѿтудѣ слюче межю
собою створиша миръ и пакы олговичи начаша просити оу ярополка что ны ѡц҃ь
держалъ при вашемъ ѡц҃и того же и мы хочемъ аже не вдасть то не жалуите что сѧ
оудѣеть то вы виновати то на васъ буди кровь то же все сѧ створи оже выгна гюрги
всеволода ис переяславлѧ а потомъ изѧслава выгна вѧчьславъ а потомъ изѧслава же
выгна тотъ же вѧчьславъ ис турова а они приступиша къ олговичемъ и быс҃ в томъ
межи има прѧ велика злоба идѧху слово рекуче олговичи яко вы начали єсте перво
насъ гоубити Тоѣ же зимы совкоупи вои києвьскии а дюрди переяславчи и стояша н҃
дн҃ии оу києва и вмири сѧ ярополкъ съ всеволодомъ и даша переяславль адрѣеви
брату своєму а володимерь изѧславоу мьстиславичю Въ лѣт ҂ѕ҃ т҃ ѯ҃ Индикта е҃і
дн҃ь наченшю михаилу црствовати нача сѧ прозывати руска землѧ ѡ семь бо
оувидѣхомъ яко при семь ц҃ри приходиша русь на ц҃рьгородъ якож пишет сѧ в
лѣтописаньи гречьстѣмь тѣм же ѿселе почнем и числа положимъ яко ѿ адам дао
потопа лѣт м҃ и в҃ а ѿ потопа до ѡврама лѣт ҂а҃ и п҃ в а ѿ аврама до исхоженья
моисѣева до дв҃да лѣт х҃ и а҃ а ѿ дв҃да и ѿ начала црства соломонѧ до плѣненья
ярлмлѧ лѣт у҃ м҃ и а ѿ плѣненья до ѡлексанъдра лѣт т҃ и҃і а ѿ ѡлексанъдра до
ржва хсва лѣт т҃ г҃і ѿ костѧнтина же до михаила сего лѣт ф҃ м҃ в҃ а ѿ перваго
лѣта михаилова до перваго лѣт ѡлгова рускаго кнѧзѧ лѣт к҃ ѳ а ѿ перваго лѣт
ѡлгова понеже сѣде в киевѣ до перваго лѣта игорева лѣт л҃ а а ѿ перваго лѣт
игорева до перваго лѣта свѧтьславлѧ лѣт г҃і а ѿ перваго лѣт с҃тославлѧ до
перваго лѣт ярополча лѣт к҃ и а ярополкъ кнѧжи лѣт и҃ а володимеръ лѣт л҃ з а
ярославъ кнѧжи лѣт м҃ тѣм же ѿ см҃рти стославлѧ до см҃рти ярославли лѣт п҃ е҃ а
ѿ см҃рти ярославли до см҃рти с҃тополчи лѣт ѯ҃ но мы на преженье возъвратим сѧ
скажемъ што сѧ оудѣяло та си якоже преже почали бѧхомъ первое лѣто михаиломъ а
по рѧду положимъ числа Въ лѣт ҂ѕ҃ т҃ ѯ҃ а Въ лѣт ҂ѕ҃ т҃ ѯ҃ в҃ Въ лѣт ҂ѕ҃ т҃ ѯ҃
г҃ Въ лѣт ҂ѕ҃ т҃ ѯ҃ д҃ въ лѣт ҂ѕ҃ т҃ ѯ҃ е҃ въ лѣт ҂ѕ҃ т҃ ѯ҃ ѕ҃ Михаилъ цр҃ь
изиде с вои брегомъ и моремъ на болгары болгаре же оувидѣвше не могоша стати
противу крстити сѧ просиша и покорити с грекомъ цр҃ь же крти кнѧзѧ ихъ и болѧры
всѧ и миръ створи с болгары въ лѣт ҂ѕ҃ т҃ ѯ҃ з҃ маху дань варѧзи изъ заморья на
чюди и на словѣнех на мери и на всѣхъ кривичѣхъ а козари имаху на полѧнѣх и на
сѣверѣх и на вѧтичѣхъ имаху по бѣлѣ и вѣверицѣ ѿ дыма въ лѣт ҂ѕ҃ т҃ ѯ҃ и҃ въ лѣт
҂ѕ҃ т҃ ѯ҃ ѳ҃ Изъгнаша варѧги за море и не даша имъ дани и почаша сами в собѣ
володѣти и не бѣ в нихъ правды и въста родъ на родъ быша в них усобицѣ и воевати
почаша сами на сѧ рѣша сами в себѣ поищемъ собѣ кнѧзѧ иже бы володѣлъ нами и
судилъ по праву идаша за море къ варѧгомъ к русі сице бо сѧ звахуть и варѧзи
суть яко се друзии зовут сѧ свое друзии же оурмане анъглѧне друзіи гъте тако и
си рѣша русь чюдь словѣни и кривичи всѧ землѧ наша велика и ѡбилна а нарѧда в
неи нѣтъ да поидѣте кнѧжитъ и володѣти нами и изъбраша сѧ г҃ братья с роды
своими пояша по собѣ всю русь и придоша старѣишии рюрикъ а другии синеоусъ на
бѣлѣѡзерѣ а третии изборьстѣ труворъ ѿ тѣхъ прозва сѧ руская землѧ новугородьци
ти суть людье нооугородьци ѿ рода варѧжьска преже бо бѣша словѣни по дву же лѣту
синеоусъ оумре а братъ его труворъ и прия власть рюрикъ и раздая мужемъ своимъ
грады ѡвому полотескъ ѡвому ростовъ другому бѣлоѡзеро и по тѣмъ городомъ суть
находици варѧзи а перьвии насельници в новѣгородѣ словѣне полотьски кривичи в
ростовѣ мерѧ в бѣлѣѡзерѣ весь в муромѣ мурома и тѣми всѣми ѡбладаше рюрикъ и
бѧста оу него в҃ мужа не племени его ни боярина и та испросиста сѧ ко царюгороду
с родомъ своимъ и поидоста по днѣпру и идуче мимо и оузрѣста на горѣ градок и
оупращаста рѣста чии се градокъ ѡни же рѣша была сутъ г҃ братья кии щекъ хоривъ
иже сдѣлаша градоко сь и изгибоша и мы сѣдимъ платѧче дань родомъ их козаромъ
аколъдо же и диръ ѡстаста въ градѣ семь и многи варѧги скуписта и начаста владѣт
польскою землею рюрику же кнѧжаста в новѣгородѣ въ лѣт ҂ѕ҃ т҃ о҃ а҃ въ лѣт ҂ѕ҃
т҃ о҃ в҃ въ лѣт ҂ѕ҃ т҃ о҃ г҃ въ лѣт ҂ѕ҃ т҃ о҃ д҃ Иде асколдь и диръ на греки и
приде въ д҃і михаила цр҃ѧ цр҃ю же ѿшедшю на ѡгарѧны дощедшю же ему черные рѣки
вѣсть епархъ посла к нему яко русь на цр҃ьгородъ идеть и врати сѧ цр҃ь си же
внутрь суду вшедше много оубіиство кртснмъ створиша и въ двою сотъ корабль
цр҃ьградъ ѡступиша цр҃ь же едва въ градъ вниде с патреярхомъ съ фотьемъ къ сущеи
ц҃ркви с҃тѣи б҃цѣ влахѣрнѣ всю нощь мол҃тву створиша таже бж҃твную с҃ты бц҃ѧ
ризу с ими изнесъше в рѣку ѡмочивше тишинѣ сущи морю оукротившю сѧ абье бурѧ
въста с вѣтромъ и волнамъ вельямъ въставшемь засобь безбожныхъ руси корабль
смѧте к берегу приверже и изби я яко ма их ѿ таковыя бѣды избѣгнути въ своя си
в-зъвратиша с въ лѣт ҂ѕ҃ т҃ о҃ е҃ въ лѣт ҂ѕ҃ т҃ о҃ ѕ҃ По црствовати в силѣ въ
лѣт ҂ѕ҃ т҃ о҃ з҃ рщ҃на бысть всѧ землѧ болъгарьскаяь въ лѣт ҂ѕ҃ т҃ о҃ и҃ въ лѣт
҂ѕ҃ т҃ о҃ ѳ҃ въ лѣт ҂ѕ҃ т҃ п҃ въ лѣт ҂ѕ҃ т҃ п҃ а҃ въ лѣт ҂ѕ҃ т҃ п҃ в҃ въ лѣт ҂ѕ҃
т҃ п҃ г въ лѣт ҂ѕ҃ т҃ п҃ д҃ въ лѣт ҂ѕ҃ т҃ п҃ е҃ въ лѣт ҂ѕ҃ т҃ п҃ ѕ҃ въ лѣт ҂ѕ҃
т҃ п҃ з҃ оумершю рюрикови предасть кнѧнье свое ѡлгови ѿ рада имъ суща въдавъ ему
с҃нъ свои на руцѣ игорѧ бысть бо дѣтескъ вельмиь въ лѣт ҂ѕ҃ т҃ п҃ и҃ въ лѣт ҂ѕ҃
т҃ п҃ ѳ҃ оиде ѡлегъ поимъ воя многи варѧги чюдь словѣни мерю и всѣ кривичи и
приде къ смоленьску съ кривичи и прия градъ и посади мужь свои ѿтуда поиде внизъ
и взѧ любець и посади мужь свои придоста къ горамъ хъ киевьскимъ и оувидѣ ѡлегъ
яко ѡсколдъ и диръ кнѧжита похорони вои в лодьях а другия назади ѡстави а самъ
приде носѧ игорѧ дѣтьска и приплу подъ оугорьское похоронивъ вои своя и присла
ко асколду и дирови гл҃ѧ яко гость есмь идемъ въ греки ѿ ѡлга и ѿ игорѧ кнѧжича
да придѣта к намъ к родомъ своимъ асколдъ же и диръ придоста выскакав же вси
прочии изъ лодья и рече ѡлегъ асколду и дирови вы нѣста кнѧзѧ ни рода кнѧжа но
азъ есмь роду кнѧжа вынесоша игорѧ и се есть с҃нъ рюриковъ и оубиша асколда и
дира несоша на гору и погребша и на горѣ еже сѧ ныне зоветь оугорьское кде ныне
ѡлъминъ дворъ на тои могилѣ поставилъ цр҃квь ст҃го николу а дирова могила за
с҃тою ѡриною сѣде ѡлегъ кнѧжа въ киевѣ и реч ѡлегъ се буди м҃ти градомъ руским и
бѣша оу него варѧзи и словѣни и прочи прозваша сѧ русью се же ѡлегъ нача городы
ставити и оустави дани словѣномъ кривичемъ и мери и варѧгомъ дань даяти ѿ
новагорода гривенъ т҃ на лѣт мира дѣлѧ еже до смрти ярославлѣ даяше варѧгомъ въ
лѣт ҂ѕ҃ т҃ ч҃ а Поча ѡлегъ воевати деревлѧны и примучи вои имаша на них дань по
чернѣ кунѣ въ лѣт ҂ѕ҃ т҃ ч҃ в Иде на сѣверѧне и побѣди сѣверѧны и възложи на нь
дань легъку и не дастъ имъ козаромъ дани платити рекъ азъ имъ противенъ а вамъ
не чему въ лѣт ҂ѕ҃ т҃ ч҃ г Посла къ радимичемъ рька камо дань даете ѡни же рѣша
козаромъ и реч имъ ѡлегъ не даите козаромъ но мнѣ даите и въдаша ѡльгові по
щьлѧгу якоже козаромъ даху и бѣ ѡбладая ѡлегъ полѧны и деревлѧны сѣверены и
радимичи а с уличи и тѣверци имѧше рат въ лѣт ҂ѕ҃ т҃ ч҃ д въ лѣт ҂ѕ҃ т҃ ч҃ е
Левонъ цртсвова с҃нъ васильевъ иже левъ прозва с и брат его ѡлександръ иже
цртсвоваста лѣт к҃ и ѕ҃ въ лѣт ҂ѕ҃ т҃ ч҃ ѕ въ лѣт ҂ѕ҃ т҃ ч҃ з въ лѣт ҂ѕ҃ т ч҃ и
въ лѣт ҂ѕ т ч҃ ѳ въ лѣт ҂ѕ҃ у въ лѣт ҂ѕ҃ у҃ а҃ въ лѣт ҂ѕ҃ у҃ в҃ в лѣт ҂ѕ҃ г҃ въ
лѣт ҂ѕ҃ д҃ въ лѣт у҃ е҃ въ лѣт ҂ѕ҃ у҃ ѕ҃ идоша угри мимо киевъ горою еже сѧ
зоветь ннѣ оугорьское пришедъше къ днѣпру и сташа вежами бѣша бо ходѧще аки се
половци пришедъ ѿ стока и оустремиша с чересъ горы великия воевати на жиоущая ту
волхі и словѣни сѣдѧху бо ту преже словѣни и волъхве прияша землю словѣньску
посем же оугри прогнаша волхъи и наслѣдиша землю и сѣдоша съ словѣны покоривше я
подъ сѧ ѿтоле прозва сѧ землѧ оугорьска и начаша воевати оугри на греки и
поплѣниша землю фрачьску и макидоньску доже и до селунѧ начаша воевати на мараоу
и на чахи бѣ единъ языкъ словѣнескъ словѣни же сѣдѧху по дунаеви их же пріяша
оугри и марава чеси и лѧхове и полѧне яже нынѣ зовомая русь симъ бо первое
преложены книги маравѣ яже презва сѧ грамота словѣньская яже грамота есть в руси
и в болгарѣх дунаискихъ словѣномъ жиоущимъ кр҃щнмъ и кнѧземъ ихъ ростиславъ и
стпкъ и коцелъ послаша ко ц҃рю михаилу гл҃ще землѧ наша кр҃щна и нѣс оу насъ
оучителѧ иже бы ны наказалъ и поучалъ насъ и протолковалъ с҃тыя книги не
разумѣемъ ни гречьску языку ни латыньску ѡни бо ны ѡнако оучать а ѡни бо ны и
ѡнако тѣм же не разумѣемъ книжнаго ѡбраза ни силы ихъ и послѣте ны учителѧ иже
ны могуть сказати книжная словеса и разумъ их се слыша ц҃рь михаилъ и созва
философы всѧ и сказа имъ рѣчи всѧ словѣньскихъ кнѧзь и рѣша философи есть мужь в
селуни именемъ левъ суть оу него сн҃ве разумиви языку словѣньску хитра в҃ с҃на
оу него философа се слышавъ ц҃рь посла по нѧ в селунь ко ѡлгови гл҃ѧ посли к
намъ въскорѣ с҃на своя мефодия и костѧнтина се слышивъ левъ въскорѣ посла я и
придоста ко цр҃ви и реч има се прислала сѧ ко мнѣ словѣньска землѧ просѧщи
оучітелѧ собѣ иже бы моглъ имъ протолковати стыя гниги сего бо желають оумолена
быста црмъ и послаща я въ словѣньскую землю къ ростіславу и ст҃плку и къцьлови
сима же пришедъшема начаста съставливати писмена азъбуковьная словѣньски и
преложиста апслъ и еугьле ради быша словѣни яко слышиша виличья б҃жья своимь
языкомь посем же приложиста псл҃трь и ѡхтаикъ и прочая книги гл҃ще яко не
достоить ни которому же языку имѣти букъвъ своихъ развѣ еврѣи и грекъ латинъ по
пилатооу писанью еже на крстѣ гсни напис се же слышавъ папежь римьскии похули
тѣх иже ропьщють на книги словѣньския река да сѧ исполнить книжное слово яко
въсхвалѧть б҃а вси язъци другое же вси възъгл҃ть языки величья б҃жья якоже дасть
имъ с҃тыи д҃хъ ѿвѣщевати да аще хто хулить словѣньскую грамоту да будеть ѿлученъ
ѿ цр҃кве донде сѧ исправѧть ти бо суть волци а не ѡвца яже достоить ѿ плода
знати я хранити сѧ ихъ вы же чада б҃жья послушаите оученья и не ѿрините
наказанья црк҃внго яко же вы наказалъ мефодии оучитель вашь костѧнтинъ же
възратив сѧ въспѧть и иде оучитъ болгарьскаго языка а мефодии ѡста в моравѣ
посем же коцелъ кнѧзь постави мефедья еппса въ пании на столѣ ст҃го ѡнъдроника
апсла единого ѿ о҃ оучн҃ка ст҃го аспла павла мефодии же посади в҃ попа
скорописца зѣло и преложи всѧ книги исполнь ѿ гречьска языка въ словѣнескъ ѕ҃.ю
м҃ць наченъ ѿ марта мцса до двудесѧту и ѕ҃.ю дн҃ь ѡктѧбрѧ мцса ѡконьчавъ же
достоино хвалу и славу бу въздасть дающему таку блг҃дть еппсу мефодью
настольнику анъдронику тѣм же словѣньску языку оучитель есть анъдронигъ аплсъ в
моравы бо ходілъ и апслъ павелъ оучилъ ту ту бо есть илюрикъ В лѣт ҂ѕ҃ у҃ л҃ В
лѣт ҂ѕ҃ у҃ л ҃а В лѣт ҂ѕ҃ у҃ л҃ в В лѣт ҂ѕ҃ у҃ л҃ г В лѣт ҂ѕ҃ у҃ л҃ д В лѣт ҂ѕ҃
у҃ л҃ е В лѣт ҂ѕ҃ у҃ л҃ ѕ В лѣт ҂ѕ҃ у҃ л҃ з Приде семевонъ на ц҃рьградъ и
поплѣни фракию и макидонью и приде ко ц҃рюграду въ силѣ въ велицѣ в гордости и
створи миръ с рамономъ цр҃мъ и възрати сѧ въ своя си В лѣт ҂ѕ҃ у҃ л҃ и В лѣт ҂ѕ҃
у҃ л҃ ѳ В лѣт ҂ѕ҃ у҃ м҃ В лѣт ҂ѕ҃ у҃ м҃ а В лѣт ҂ѕ҃ у҃ м҃ в В лѣт ҂ѕ҃ у҃ м҃ г В
лѣт ҂ѕ҃ у҃ м҃ д В лѣт ҂ѕ҃ у҃ м҃ е В лѣт ҂ѕ҃ у҃ м҃ ѕ В лѣт ҂ѕ҃ у҃ м҃ з В лѣт ҂ѕ҃
у҃ м҃ и В лѣт ҂ѕ҃ у҃ м҃ ѳ Иде игорь на греки яко послаша болгаре вѣсть ко ц҃рю
яко идуть русь на ц҃рьградъ скѣдии і҃ тысѧщь иже придоша и приплуша и почаша
воевати вифаньския страны и воеваху по понту до аръклѣя и до фафлогоньски земли
и всю страну никомидиискую поплѣнивше и судъ весь пожьгоша их же емше ѡвѣхъ
растинаху другия аки странь поставлѧюще и стрѣл ѧху въ нѧ изимахуть ѡпаки руцѣ
съвѧзывахуть гвозди желѣзныи посреди главы въбивахуть ихъ много же с҃тхъ цр҃квии
ѡгнемъ предаша манастырѣ и села пожьгоша и имѣнья немало ѡбою страну взѧша
потомъ же пришедъшемъ воемъ ѿ въстока памъфиръ деместикъ съ м҃.ми тысѧщь фока же
патрекии съ макидоны федоръ же стратилатъ съ фраки с ними же и саиновьници
боярьстии ѡбидоша русь ѡколо съвѣщаша русь изидоша въруживше сѧ на греки и брани
межю ими бывши зьли ѡдва ѡдолѣша грьци русь же възратиша сѧ къ дъружинѣ своеи къ
вечеру на ночь влѣзоша в лодью и ѿбѣгоша феѡфанъ же сустрѣте я въ лѧдехъ со
ѡгнемъ и пущати нача трубами ѡгнь на лодьѣ руския и быс видѣти страшно чюдо русь
же видѧщи пламѧнь вмѣтаху сѧ въ воду морьскую хотѧще оубрести и тако прочии
възъвратиша сѧ въ своя си тѣмже пришедшимъ въ землю свою и повѣдаху кождо своимъ
ѡ бывшемъ и ѡ лѧдьнѣмь ѡгни яко же молонья реч иже на нбсхъ грьци имуть оу собе
и се пущающа же жагаху насъ сего ради не ѡдолѣхомъ имъ игорь же пришедъ нача
совкуплѧти воѣ многи и посла по варѧги многи за море вабѧ е на греки паки хотѣ
поити на нѧ В лѣто ҂ѕ҃ у҃ н҃ Семеѡнъ иде на храваты и побѣженъ быс храваты и
оумре ѡставивъ петра кнѧзѧ с҃на своего болъгаромъ В лѣт ҂ѕ҃ у҃ н҃ а Паки придоша
оугри на ц҃рьградъ миръ створивше съ рамономъ возъвратиша сѧ въ своя си В лѣт
҂ѕ҃ у҃ н҃ в Игорь же совкупивъ вои многи варѧги русь и полѧны словѣни и кривичи
и тѣверьцѣ и печенѣги и тали оу нихъ поя поиде на греки в лодьях и на конихъ
хотѧ мьстити себе се слышавше корсунци послаша къ раману гл҃ще се иде русь бе
щисла корабль покрыли суть море корабли тако же и болгаре послаша вѣсть гл҃ще
идуть рьсь и наяли суть к собѣ печенѣги се слышавъ ц҃рь посла к игорю лучиѣ
болѧре молѧ и гл҃ѧ не ходи но возьми дань юже ималъ ѡлегъ придамь и еще к тои
дани тако же и къ печенѣгомъ посла паволоки и злато много игорь же дошед дуная
созва дружину и нача думати повѣда имъ рѣчь цр҃ву рѣша же дружина игорево да аще
сице гл҃ть ц҃рь то что хочмеъ боле того не бивше сѧ имати злато и сребро и
паволоки егда кто вѣсть кто ѡдолѣеть мы ли ѡнѣ ли ли с моремъ кто свѣтенъ се бо
не по земли ходимъ но по глубинѣ морьстѣи ѡбьча см҃рь всѣмъ послуша ихъ игорь и
повелѣ печенѣгомъ воевати болъгарьску землю самъ вземъ оу грекъ злато и паволоки
и на всѧ воя и възрати сѧ въспѧть и приде къ киеву въ своя си В лѣт ҂ѕ҃ у҃ н҃ г
Присла романъ и костѧнтинъ и степанъ слы к игореви построити мира первого игорь
же гл҃а с ними ѡ мирѣ посла игорь мужѣ своя къ роману романъ же созва болѧре и
сановники приведоша руския слы и велѣша гл҃ти псати ѡбоихъ рѣчи на харатьѣ равно
другога свѣщанья бывшаго при ц҃ри раманѣ и костѧнтинѣ и стефанѣ хослюбивыхъ
влд҃къ мы ѿ рода рускаго съли и гостье иворъ солъ игоревъ великаго кнѧзѧ рускаго
и ѡбъчии сли вуефастъ свѧтославль с҃нъ игоревъ искусеви ѡльги кнѧгини слуды
игоревъ нети игоревъ оулѣбъ володиславль каницаръ передъславинъ шихъбернъ
сфанъдръ жены улѣблѣ прасьтѣнъ туръдуви либи аръ фастовъ гримъ сфирьковъ
прастѣнъ акунъ нети игоревъ кары тудковъ каршевъ туръдовъ егри евлисковъ воиковъ
истръ аминодовъ прастѣнъ берновъ явтѧгъ гунаровъ шибридъ алданъ колъ клековъ
стегги етоновъ. сфирка алвадъ гудовъ фудри туадовъ мутуръ оутинъ купець адунь
адулбъ иггивладъ ѡлѣбъ фрутанъ гомолъ куци емигъ туръбидъ фуръ стѣнъ бруны
роалдъ гунастръ фрастѣнъ игелъдъ туръбернъ моны руалдъ свѣнь стиръ алданъ тилена
пубьксарь вузлѣвъ синко боричь послании ѿ игорѧ великого кнѧзѧ рускаго и ѿ
всѧкоя кнѧжья и ѿ всѣхъ людии руския землѧ и ѿ тѣх заповѣдано ѡбновити ветъхии
миръ ненавидѧщаго добра и враждолюбьца дьявола разорити ѿ многъ лѣтъ и
оутвердити любовь межю греки и русью и великии кнѧзь нашь игорь и болѧре его и
людье вси рустии послаша ны къ роману и костѧнтину и къ стефану къ великимъ
цр҃мъ гречьскимъ створити любовь съ самѣми ц҃ри со всѣмь болѧрьствомъ и со всѣми
людьми гречьскими на всѧ лѣта дондеже съяеть сл҃нце и весь миръ стоить и иже
помыслить ѿ страны руския разрушити таку любовь и елико ихъ кр҃щнье прияли суть
да приимуть месть ѿ б҃а вседержителѧ ѡсуженья на погибель въ весь вѣкъ в будущии
и елико ихъ есть не хрщ҃но да не имуть помощи ѿ б҃а ни ѡт перуна да не оущитѧт
сѧ щиты своими и да посѣчени будуть мечи своими ѿ стрѣлъ и ѿ иного ѡружья своего
и да будуть раби въ весь вѣкъ в будущии а великии кнѧзь рускии и болѧре его да
посылають въ греки къ великимъ цр҃мъ гречьскимъ корабли елико хотѧть со слы и с
гостьми яко же имъ оуставлено есть ношаху сли печати злати а гостье сребрени
ныне же увѣдѣлъ есть кнѧзь нашь посылати грамоту ко цр҃тву нашему иже посылаеми
бывають ѿ нихъ и гостье да приносить грамоту пишюче сице яко послахъ корабль
селько и ѿ тѣхъ да оувѣмы и и мы ѡже съ миромь приходить аще ли безъ грамоты
придуть и преданы будуть нами да держимъ и хранимъ дондеже възвѣстимъ кнѧзю
нашему аще ли руку не дадѧть и противѧт сѧ ди оубьени будуть да не изищет сѧ
смр҃ть ихъ ѿ кнѧзѧ вашего аще ли оубѣжавше в русь придут мьы напишемъ ко кнѧзю
вашему яко имъ любо тако створѧть аще придуть русь бес купли да не взимають
мѣсѧчна да запрѣтить кнѧзь сломъ своимъ и приходѧщимъ руси сде да нь творѧть
бещинья в селѣхъ ни въ странѣ нашеи и приходѧщимъ имъ да витають оу ст҃го мамы
да послеть цр҃тво ваше да испишеть имѧна ваша тогда возмуть мѣсѧчное свое съли
слебное а гостье мѣсѧчное первое ѿ города киева паки изъ чернигова и переяславлѧ
да входѧть в городъ ѡдинѣми вороты со цр҃вмъ мужемъ безъ ѡружья мужь. н҃ и да
творѧть куплю якоже имъ надобѣ паки да исходѧть н҃ мужь цр҃тва вашего да хранить
я да аще кто ѿ руси или ѿ грекъ створи криво да ѡправлѧеть то входѧще же русь в
радъ да не имѣють волости купити паволокъ лише по. н҃ золотникъ и ѿ тѣхъ
паволокъ аще кто крьнеть да показываеть цр҃ву мужю и то е запечатаеть и дасть
имъ и ѿходѧщеи руси ѿсюда въсимають ѿ насъ еже надобѣ брашно на путь и еже
надобѣ лодьямъ яко же уставлено есть преже и да возъвращают сѧ съ спсниемъ въ
страну свою да не имѣють власти зимовати оу с҃тго мамы аще оускочить челѧдинъ ѿ
руси по не же придуть въ страну цртсвия вашего и ѿ ст҃го мамы аще будеть да
поимуть и аще ли не ѡбрѧщет сѧ да на роту идуть наши х҃еяне руси по вѣрѣ ихъ а
не х҃еянии по закону своему ти тогда взимають ѿ насъ цѣну свою якоже оуставлено
есть преже. в҃ паволоцѣ за чалѧдинъ аще ли кто ѿ людии црства вашего ли ѿ города
вашего или ѿ инѣхъ городъ оускочить челѧдинъ нашь къ вамъ и принесеть что да
въспѧтѧть и ѡпѧть а еже что принеслъ будеть все цѣло и да возьметь ѿ него
золотника два аще ли кто покусит сѧ ѿ руси взѧти что ѿ людии цртсва вашего иже
то створить покажненъ будеть вельми аще ли взѧлъ будеть да заплатить сугубо и
аще створить грьчинъ русину да прииметь ту же казнь яко же приялъ есть и ѡнъ аще
ли ключит сѧ оукрасти русину ѿ грекъ что или грьчину ѿ руси достоино есть да
възворотити не точью едино но и цѣну его аще оукраденое ѡбрѧщеть сѧ предаемо да
вдасть и цѣну его сугубо и то показненъ будеть по закону гречьскому по устаоу и
по закону рускому елико хесянъ ѿ власти нашея плѣнена приведуть русь ту аще
будеть оуноша или дѣвица добра да вдадѧть златникъ і҃ и поимуть и и҃ и поимуть і
аще ли будетъ старъ или дѣтещь да вдасть златникъ. е҃ аще ли ѡбрѧщют сѧ русь
работающе оу грекъ аще ли суть плѣньници да ископають е русь по. і҃ златникъ аще
ли купилъ буде грьчинъ подъ хсмь достоить ему да возметь цѣну свою елико же же
далъ будеть на немь а ѡ корсуньстѣи странѣ елико же есть городовъ на тои части
да не имать волости кнѧзь рускии да воюеть на тѣхъ странахъ и та страна не
покарѧет сѧ вамъ тогда аще просить вои оу насъ кнѧзь рускии да воюеть да дамъ
ему елико ему будетъ требѣ и ѡ томъ аще ѡбрѧщють русь кубару гречьскую въвержену
на коемъ любо мѣстѣ да не преѡбидѧть ея аще ли ѿ нея возметь кто что ли чл҃вка
поработить или оубьеть да будеть повиненъ закону руску и гречьску аще ѡбрѧщеть
въ вустьѣ днѣпрьскомь русь корсунѧны рыбы ловѧща да не творѧть имъ зла никако же
и да не имѣють власти русь зимовати въ вустьи днѣпра бѣлъбережи ни оу ст҃го
ельферья но егда придеть ѡсень да идуть в домы своя в русь а ѡ сихъ ѡже то
приходѧть чернии болгаре воюють въ странѣ корсуньстѣи и велимъ кнѧзю рускому да
ихъ не почаеть пакость странѣ его ци аще ключит сѧ проказа никака ѿ грекъ сущихъ
подъ властью цр҃тва нашего да не имать власти казнити я но повелѣньемь цр҃тва
нашего да прииметь яко же будеть створилъ аще оубьеть хесянинъ русина или
хесянинъ русина или русинъ хесянина и да держимъ будеть створивыи оубииство ѿ
ближних оубьенаго да оубьють и аще ли оускочить створивыи оубои и оубѣжить аще
будеть имовітъ да возмуть имѣнье его ближьнии оубьенаго аще ли есть неимовитъ и
оускочить же да ищють его дондеже ѡбрѧщет сѧ аще ли ѡбрѧщет сѧ да оубьенъ будеть
ци аще оударить мечемъ или копьемъ или кацѣмъ любо ѡружьемъ русинъ грьчина или
грьчінъ русина да того дѣлѧ грѣха заплатить сребра литръ. е҃ по закону рускому
аще ли есть неимовитъ да како можеть в только же проданъ будеть яко да и порты в
нихъ же ходѧть да и то с него снѧти а ѡпроцѣ да на роту ходить по своеи вѣрѣ яко
не имѣя ничтоже ти тако пущенъ будеть аще ли хотѣти начнеть наше цр҃тво ѿ васъ
вои на противѧщая сѧ намъ да пишю къ великому кнѧзю вашему и послеть к намъ
елико же хочемъ и ѿтоле оувѣдѧть ины страны каку любовь имѣють грьци съ русью мы
же съвѣщаньемь все написахомъ на двою харатью и едина харатья есть оу црства
нашего да допроводѧть къ великому кнѧзю рускому игореви и к людемъ его и ти
принимающе харатью на роту идуть хранити истину яко мы свѣщахомъ напсахомъ
харатью сию на неи же суть имѧна наша написана мы же елико насъ хрстли сѧ есмы
клѧхомъ сѧ црк҃вью ст҃го ильѣ въ сборнѣи црк҃ви и предлежащемъ чстнмъ крстмъ и
харатьею сею хранити все еже есть написано на неи не преступити ѿ него ничто же
а иже преступить се ѿ страны нашея ли кнѧзь ли инъ кто ли кр҃щнъ или некр҃щнъ да
не имуть помощи ѿ б҃а и да будеть рабъ въ весь вѣѣкъ в будущии и да заколенъ
будеть своимъ ѡружьемъ а на кр҃щньѣ русь полагають щиты своя и мечѣ своѣ наги
ѡбручѣ своѣ и ѡружья да кленут сѧ ѡ всемь яже суть написана на харатьи сеи
хранити ѿ игорѧ и ѿ всѣхъ болѧръ и ѿ всѣх людии ѿ страны руския въ прочая лѣта и
воину аще ли же кто ѿ кнѧзь или ѿ лидии рускіх ли хесѧнъ или не хсеянъ
преступить се еже есть писано на харатьи сеи будеть достоинъ своимъ ѡружьемь
оумрети и да будеть клѧть ѿ б҃а и ѿ перуна яко преступи свою клѧтву да аще
будеть добрѣ игорь великии кнѧзь да хранить си любовь правую да не разрушит сѧ
дондеже сл҃нце сьяеть и весь миръ стоить в нынешния вѣки и в будущая послании же
сли игоремъ придоша к игореви со слы гречьскими повѣдаша всѧ рѣчи ц҃рѧ рамана
игорь же призва слы гречьския реч имъ гл҃те что вы казалъ ц҃рь и рѣша сли цр҃ви
се посла ны ц҃рь радъ есть миру хощеть миръ имѣти со кнѧземъ рускимъ и любъве
твои сли водили суть ц҃рѣ наши ротѣ и насъ послаша ротѣ водитъ тебе и мужь
твоихъ ѡбѣща сѧ игорь сице створити заоутра призва игорь слы и приде на холмъ
кде стояше перунъ покладоша ѡружье свое и щитъ и золото и ходи игорь ротѣ и люди
его елико поганыхъ руси а х҃еяную русь водиша ротѣ в црк҃ви ст҃го ильи яже есть
надъ ручаемъ конець пасынъчѣ бесѣды и козарѣ се бо бѣ сборная црк҃и мнози бо
бѣша варѧзи хесѧни игорь же оутвердивъ миръ съ греки ѿпусти слы ѡдаривъ скорое и
чалѧдью и воскомъ и ѿпусти я сли же придоша ко цр҃ви повѣдаша всѧ рѣчи игоревы и
любовь яже къ грекомъ игорь же нача кнѧжити въ киевъ миръ имѣя ко всѣмъ странамъ
и пріспѣ ѡсень нача мыслити на деревлѧны хотѧ примыслити большюю дань В лѣт ҂ѕ҃
у҃ н҃ г В се же лѣто рекоша дружина игореви ѡтроци свѣньлъжи изодѣли сѧ суть
ѡружьемъ и порты а мы нази поиди кнѧже с нами в дань да и ты добудеши и мы
послуша ихъ игорь иде в дерева в дань и примышлѧше къ первои даи насилѧше имъ и
мужи его возьемавъ дань поиде въ градъ свои идуще же ему въспѧть размысливъ реч
дружинѣ своеи идѣте съ данью домови а я возъвращю сѧ похожю и еще пусти дружину
свою домови съ маломъ же дружины возъврати сѧ желая больша имѣнья слышавше же
деревлѧне яко ѡпѧть идеть сдумавше со кнѧземъ своимъ маломъ аще сѧ въвадить
волкъ в овцѣ то выносить все стадо аще не оубьють его тако и се аще не оубьемъ
его то все ны погубить послаша к нему гл҃ще почто идеши ѡпѧть поималъ еси всю
дань и не послуша ихъ игорь и вышедше изъ града изъкоръстѣнѧ деревлене оубиша
игорѧ и дружину его бѣ бо ихъ мало и погребенъ быс игорь есть могила его оу
искоръстѣнѧ град в деревѣхъ и до сего д҃не вольга же бѧше в киевѣ съ сн҃мъ
своимъ съ дѣтьскомъ с҃тославомъ и кормилець его асмудъ воевода бѣ свѣнелдъ тоже
ѡ҃ць мистишинъ рѣша же деревлѧне се кнѧзѧ оубихомъ рускаго поимемъ жену его
вольгу за кнѧзь свои малъ и с҃тослава и створимъ ему якоже хощемъ и послаша
деревлѧне лучьшие мужи числомъ к҃ въ лодьи к ользѣ и присташа подъ боричевымъ в
лодьи бѣ бо тогда вода текущи въздолѣ горы киевьския и на подольи не сѣдѧху
людье но на горѣ градъ же бѣ киевъ идеже есть нынѣ дворъ гордѧтинъ и нифовъ а
дворъ кнѧжь бѧше в городѣ идеже есть дворъ демьстиковъ за с҃тою б҃цею надъ горою
дворъ теремныи бѣ бо ту теремъ каменъ и повѣдаша ѡльзѣ яко деревлѧне придоша и
возва е ѡльга к собѣ добри гостье придоша и рѣша деревлѧне придохомъ кнѧгине и
реч имъ ѡльга да гл҃те что ради придосте сѣмо рѣша же древлѧне посла ны
дерьвьска землѧ рькуще сице мужа твоего оубихомъ бѧше бо мужь твои аки волкъ
восхищая и грабѧ а наши кнѧзи добри суть иже распасли суть деревьску землю да
поиди за кнѧзь нашь за малъ бѣ бо имѧ ему малъ кнѧзю дерьвьску реч же имъ ѡльга
люба ми есть рѣчь ваша оуже мнѣ мужа своего не крѣсити но хочю вы почтити на
утрия предъ людьми своими а ныне идѣте в лодью свою и лѧзите в лодьі величающе
сѧ азъ оутро послю по вы вы же рьцѣте не едемъ на конѣх ни пѣши идемъ но
понесѣте ны в лодьѣ и възнесуть вы в лодьи и ѿпусти я в лодью ѡльга же повелѣ
ископати яму велику и глубоку на дворѣ теремьстѣмь внѣ града и заоутра волга
сѣдѧщи в теремѣ посла по гости и придоша к нимъ гл҃ще зоветь вы ѡльга на честь
велику ѡни же рѣша не едемъ на конихъ ни на возѣхъ понесѣте ны в лодьи рѣша же
кияне намъ неволѧ кнѧзь нашь убьенъ а кнѧгини наша хоче за вашь кнѧзь и понесоша
я в лодьи ѡни же сѣдѧху в перегъбѣх въ великихъ сустугахъ гордѧще сѧ и принесоша
я на дворъ к ользѣ несъше вринуша е въ яму и с лодьею приникъши ѡльга и реч имъ
добра ли вы честь ѡни же рѣша пущи ны игоревы смр҃ти и повелѣ засыпати я живы и
посыпаша я пославши ѡльга къ деревлѧномъ реч имъ да аще мѧ просити право то
пришлите мужа нарочиты да в велицѣ чти приду за вашь кнѧзь еда не пустѧть мене
людье киевьстии се слышавше деревлѧне собраша сѧ лучьшие мужи иже дерьжаху
деревьску землю и послаша по ню деревлѧномъ же пришедъшимъ повелѣ ѡльга мовь
створити рькуще сіце измывше сѧ придите ко мнѣ ѡни же пережьгоша истопку и
влѣзоша деревлѧне начаша сѧ мыти и запроша ѡ нихъ истобъку и повелѣ зажечи я ѿ
дверии ту изгорѣша вси и посла къ деревлѧномъ рькущи сице се оуже иду к вамъ да
пристроите меды многи въ градѣ идеже оубисте мужа моего да поплачю сѧ надъ
гробомъ его и створю трызну мужю своему ѡни же то слышавше съвезоша меды многи
зѣло възвариша ѡльга же поимши малы дружины легъко идущи приде къ гробу его
плака сѧ по мужи своемъ и повелѣ людемъ своимъ съсути могилу велику яко соспоша
и повелѣ трызну творити посемь сѣдоша деревлѧне пити и повелѣ ѡльга ѡтрокомъ
своимъ служити пред ними рѣша деревлѧне к ользѣ кдѣ суть дружина наша ихъже
послахомъ по тѧ ѡна же реч идуть по мнѣ съ дружиною мужа моего яко оупиша сѧ
деревлѧне повелѣ ѡтрокомъ своимъ пити на нѧ а сама ѿиде кромѣ и повелѣ дружинѣ
сѣчи деревлѧне и исѣкоша ихъ ҂е҃ а ѡльга возъврати сѧ киеву и пристрои вои на
прокъ ихъ кнѧженья с҃тославлѧ В лѣт ҂ѕ҃ у҃ н҃ д ѡльга съ сыномъ своимъ
с҃тославомъ собра вои много и храбры и иде на дерьвьску землю изидоша деревлѧне
противу съмъшемъ сѧ ѡбѣма полкома на скупь суну копьемъ с҃тославъ деревлѧны и
копье летѣ сквозѣ оуши коневи оудари в ноги коневи бѣ бо дѣтескъ и рече свѣнелдъ
и асмолдъ кнѧзь оуже почалъ потѧгнѣте дружина по кнѧзѣ и побѣдиша деревлѧны
деревлѧне же побѣгоша и затвориша сѧ въ градѣхъ своих ѡльга же устреми сѧ съ
сн҃мъ своимъ а деревлѧне затвориша сѧ въ градѣ и борѧху сѧ крѣпко изъ града
вѣдѣху бо яко сами оубили кнѧзѧ и на что сѧ предати и стоя ѡльга лѣто не можаше
взѧти града и оумыслі сице посла ко граду гл҃щи что хочете досѣдѣти а вси гради
ваши предаша сѧ мнѣ и яли сѧ по дань и дѣлають нивы своя и землѣ своя а вы
хочете изъмерети гладомъ не имуче сѧ по дань деревлѧне же рекоша ради сѧ быхомъ
яли по дань но хощеши мьщаті мужа своего реч же имъ ѡльга яко азъ мьстіла оуже
ѡбиду мужа своего когда придоша киеву второе и третьее когда творихъ трызну
мужеви своему а оуже не хощю мъщати но хощю дань имати по малу смиривши сѧ с
вами поиду ѡпѧть рекоша же деревлѧне што хощеши оу насъ ради даемъ медомь и
скорою ѡна же рече имъ нынѣ оу васъ нѣс меду ни скоры но мало оу васъ прошю
даите ми ѿ двора по г҃ голуби да г҃ воробьи азъ бо не хощю тѧжьки дани възложити
якоже и мужь мои сего прошю оу васъ мало вы бо есте изънемогли в садѣ да сего оу
васъ прошю мала деревлѧне же ради бывше и собраша ѿ двора по г҃ голуби и по г҃
воробьи и послаша к ользѣ с поклономъ вольга же реч имъ се оуже есть покорили сѧ
мнѣ и моему дѣтѧти а идѣте въ градъ и приду въ градо сь и деревлѧне же ради
бывше внидоша въ градъ и повѣдаша людемъ и ѡбрадоваша сѧ людье въ градѣ волга же
раздая воемъ по голуби комуждо а другимъ по воробьеви и повелѣ комуждо голуби и
къ воробьеви привѧзывати цѣрь ѡбертывающе въ платки малы нитъкою поверзывающе къ
коемуждо ихъ и повелѣ ѡльга яко смерче сѧ пустити голуби и воробьи воемъ своимъ
голуби же и воробьеве полетѣша въ гнѣзда своя ѡви въ голубники врабьѣве жи подъ
стрѣхи и тако възгараху сѧ голубьници ѡво клѣти ѡво вежѣ ѡво ли ѡдрины и не бѣ
двора идеже не горѧще и не бѣ льзѣ гасити вси бо двори възгорѣша сѧ и побѣгоша
людье изъ града и повелѣ ѡльга воемъ своимъ имати е яко взѧ градъ и пожьже и
старѣишины же града изънима и прочая люди ѡвыхъ изби а другия работѣ предасть
мужемъ своимъ а прокъ их стави платити дань и възложиша на нѧ дань тѧжьку в҃
части дани идета киеву а третьяя вышегоруду к ользѣ бѣ бо вышегородъ градъ
вользинъ и иде вольга по дерьвьстѣи земли съ сн҃мъ своимъ и съ дружиною
оуставлѧющи оуставы и оуроки суть становища еѣ и ловища и приде въ градъ свои
киевъ съ сн҃мъ своимъ с҃тославомъ и пребывши лѣто едино В лѣт ҂ѕ҃ у҃ н҃ е иде
вольга новугороду и оустави по мьстѣ повосты и дани и по лузѣ ѡброки и дани
ловища ея суть по всеи земли знамѧнья и мѣста и повосты и сани ее стоять въ
плесковѣ и до сего д҃не и по днѣпру перевѣсища и по деснѣ и есть село ее ѡльжичи
и доселе и изрѧдивши възрати сѧ къ с҃ну своему киеву и пребываше с нимъ въ
любъви В лѣт ҂ѕ҃ у҃ н҃ ѕ В лѣт ҂ѕ҃ у҃ н҃ з В лѣт ҂ѕ҃ у҃ н҃ и В лѣт ҂ѕ҃ у҃ н҃ ѳ В
лѣт ҂ѕ҃ у҃ ѯ҃ В лѣт ҂ѕ҃ у҃ ѯ҃ а В лѣт ҂ѕ҃ у҃ ѯ҃ в В лѣт ҂ѕ҃ у҃ ѯ҃ г Иде ѡльга въ
греки и приде ц҃рюгороду бѣ тогда ц҃рь имѧнемь цѣмьскии и приде к нему ѡльга и
видѣвъ ю добру сущю зѣло лицемъ и смыслену оудививъ сѧ ц҃рь разуму ея бесѣдова к
неи и рекъ еи подобна еси црт҃вти въ град с нами ѡна же разумѣвши реч ко ц҃рю
азъ погана есмь да аще мѧ хощеши крсти то крст мѧ самъ аще ли то не кр҃щю сѧ и
кртси ю црь с пт҃архмъ просвѣщена же бывши радоваше сѧ д҃шею и тѣломъ и пооучи ю
патреархъ ѡ вѣрѣ реч еи блгсна ты в руских яко возлюби свѣтъ а тьму ѡстави
блглсвти тѧ хотѧть свне рустии в послѣднии родъ внукъ твоих и заповѣда еи ѡ
црк҃внмь оуставѣ ѡ млтвѣ и ѡ постѣ ѡ млтсни и ѡ въздержаньи тѣла чиста ѡна же
поклонивши главу стояше аки губа напаяема внимающи оученья поклонивши сѧ
пт҃рарху гл҃щи мл҃твами твоими вл҃дко да схранена буду ѿ сѣти неприязньны бѣ же
речно имѧ еи во кр҃щньи ѡлена якоже и древнѧя цр҃цѧ м҃ти великаго костѧнтина
блгсви ю пт҃рархъ и ѿпусти ю и по кр҃щньи возва ю ц҃рь и рече еи хощю тѧ пояти
собѣ женѣ ѡна же реч како хочеши мѧ пояти крсть мѧ самъ и нарекъ мѧ тъщерью а
хсеянехъ того нѣс закона а ты самъ вѣси и реч црь переклюкала мѧ еси ольга и
дасть еи дары многи злато и сребро паволоки и съсуды различныя и ѿпусти ю нарекъ
ю дъщерью собѣ ѡна же хотѧщи домови приде къ патреарху блгсвнья просѧщи на домъ
и реч ему людье мои пагани и с҃нъ мои да бы мѧ б҃ъ съблюлъ ѿ всѧкого зла и реч
пт҃рархъ чадо вѣрное во кр҃та крстила сѧ еси и во крста ѡблече сѧ хсъ имать
схранити тѧ якоже схрани еноха в первыя роды и потомъ ноя в ковчезѣ аврама ѿ
авимелеха лота ѿ содомлѧнъ моисѣя ѿ фараѡна двда ѿ саоула. г҃ ѡтроци ѿ пещи
данила ѿ звѣрии тако и тѧ избавить ѿ неприязни и ѿ сѣтии его блвси ю патреархъ и
иде с миромъ въ свою зелмю и приде киеву се же быс якоже при соломанѣ приде
цр҃ца ефиѡпьская к соломану слышати хотѧщи прм҃дрти соломани и многу мдсрть видѣ
и знамѧнья тако же и си бл҃жная ѡльга искаше доброѣ мдсрти б҃жьи но ѡна члвсчки
а си б҃жья ищющи бо мдсрти ѡбрѧщють прмдрсть на исходищихъ поет сѧ на путехъ же
деръзновенье водить на краихъ же забральныхъ проповѣдаеть во вратѣхъ же градныхъ
дерзающи гл҃ть елико бо лѣтъ злобиви держат сѧ по правду си бо ѿ възраста
бл҃жная ѡльга искаше мдрстью все въ свѣтѣ семь налѣзе бисеръ многоцѣньныхъ еже
есть хссъ реч бо соломанъ желанье блгв҃рнхъ наслаженьи д҃шю и приложиши въ ср҃це
твое в разумъ азъ любѧщая мѧ люблю и ищющии мене ѡбрѧщють мѧ гсь реч приходѧщая
ко мнѣ не иженуть вонъ си же ѡльга приде киеву и присла к неи ц҃рь гречьскии
гл҃ѧ яко много дарихъ тѧ ты бо гл҃ше ко мнѣ яко аще возъвращю сѧ в русь многи
дары прислю ти челѧдь воскъ и скъру и вои в помощь ѿвѣщавши ѡльга и реч къ сломъ
аще ты рьци такоже постоиши оу мене в почаинѣ якоже азъ в сюду то тогда ти дамь
и ѿпусти слы съ рекъши живѧше же ѡльга съ с҃нмъ своимъ с҃тославомъ и оучашеть и
м҃ти крстит сиѧ и не бѣжаше того ни оуши приимати но аще кто хотѧше крстити сѧ
не бранѧху но ругаху сѧ тому невѣрнымъ бо вѣра хреяньска оуродьство есть не
смыслиша бо ни разумѣша во тьмѣ ходѧщии и не вѣдѧть славы гнсѧ ѡдобьлѣша бо
ср҃ца ихъ оушима тѧжько слышати ѡчима видѣти реч бо соломанъ дѣлатели нечстивыхъ
дѣлатель ѿ разума понеже звахъ вы и не послушасте мене прострохъ словеса и не
внимасте но ѿмѣтасте моя свѣты моихъ же ѡбличении не внимасте възненавидѣша бо
прмдрсть а страха гснѧ не изволиша ни хотѧху моихъ внимати свѣтъ подражаху же
мои ѡбличенья якоже бо ѡльга часто га҃шеть азъ с҃ну мои б҃а познахъ и радую сѧ
аще ты познаеши и радовати сѧ почнешь ѡнъ же не внимаше того г҃лѧ како азъ хочю
инъ законъ прияти единъ а дружина сему смѣяти сѧ начнуть ѡна же нарече ему аще
ты кртсиши сѧ вси имуть тоже створити ѡн же не послуша мт҃ре творѧше норовы
поганьския не вѣдыи аще кто мрте не послушаеть в бѣду впадаеть якоже реч аще кто
ѿца ли мт҃ре не послушаеть но см҃рть прииметь се же к тому гнѣваше сѧ на мт҃рь
соломанъ бо реч кака и злыя приемлеть собѣ досаженье ѡбличая нчств поречеть тобе
ѡбличенья бо нечствмъ мзолье суть не ѡбычаи злыхъ да не възненавидить тебе но
ѡбаче любѧше ѡльга с҃на своего с҃тослава рькущи волѧ б҃жья да будеть аще б҃ъ
хощеть помиловати род моего и землѣ рускиѣ да възложить имъ н ср҃це ѡбратити с
къ б҃у якоже и мнѣ б҃ъ дарова и се рекши молѧше сѧ за с҃на и за люди по всѧ нощи
и д҃ни кормѧщи с҃на своего до мужьства его и до взрас та его В лѣт ҂ѕ҃ у҃ ѯ҃ д В
лѣт ҂ѕ҃ у҃ ѯ҃ е В лѣто ҂ѕ҃ у҃ ѯ҃ ѕ В лѣт ҂ѕ҃ у҃ ѯ҃ з В лѣт ҂ѕ҃ у҃ ѯ҃ и В лѣт ҂ѕ҃
ѯ҃ ѳ В лѣт ҂ѕ҃ у҃ о҃ В лѣт ҂ѕ҃ у҃ о҃ а В лѣт ҂ѕ҃ у҃ о҃ в Кнѧзю с҃тославу
възрастъшю и възмужавшю нача вои совкуплѧти многи и храбры и легъко ходѧ аки
пардусъ воины многи творѧше ходѧ возъ по собѣ не возѧше ни котьла ни мѧсъ варѧ
но по тонку изрѣзавъ конину ли звѣрину ли или говѧдину на оуглех испекъ ядѧху ни
шатра имѧше но подъкладъ пославъ и сѣдло в головахъ такоже и прочии вои его вси
бѧх посылаше къ странамъ г҃лѧ хочю на вы ити и иде на ѡку рѣку и на волгу и
налѣзе вѧтичи и реч вѧтичемъ кому дань даете ѡни же рѣша козаромъ по щьлѧгу и ѿ
рала даемъ В лѣт ҂ѕ҃ у҃ Иде с҃тославъ на козары слышавше же козари изидша
противу съ кнѧземъ своимъ каганомъ и съступиша с битъ ѡ бивши брани ѡдолѣ
с҃тославъ козаромъ и град ихъ и бѣлу вежю взѧ ясы побѣди и касогы В лѣт ҂ѕ҃ у҃
о҃ д Вѧтичи побѣди стославъ и дань на нихъ възложи В лѣт ҂ѕ҃ у҃ о҃ е Иде
с҃тославъ на дунаи и на болгары бившемъ сѧ ѡбоимъ ѡдолѣ с҃тославъ болгаромъ и
взѧ городъ п҃ по дунаеви сѣде кнѧжа ту в переяславци емлѧ дань на грьцѣх В лѣт
҂ѕ҃ у҃ о҃ ѕ Придоша печенѣзи на руску землю первое а с҃тославъ бѧше переяславци
и затвори сѧ волга въ градѣ со оунуки своими ярополкомъ и ѡльгомъ и володимеромъ
въ градѣ киевѣ и ѡступиша градъ в силѣ велицѣ бещислено множьство ѡколо града и
не бѣ льзѣ изъ града вылѣсти ни вѣсти послати изнемогаху же людье гладомъ и
водою собравше сѧ людье ѡноя страны днѣпра в лодьяхъ ѡб ону страну стояху и не
бѣ льзѣ внити в киевъ и ни единому ихъ ни изъ града к онѣмъ въстужіша людье въ
градѣ и рѣша не ли кого иже бы моглъ на ѡну страну доити и реч имъ аще кто не
приступить с утра предати сѧ имамъ печенѣгомъ и реч единъ ѡтрокъ азъ преиду и
рѣша иди ѡн же изиде изъ града с уздою и ристаша сквозѣ печенѣги гл҃ѧ не видѣ ли
конѧ никтоже бѣ бо оумѣя печенѣжьски и мнѧхуть и своего яко приближи сѧ к рѣцѣ
сверга порты суну сѧ въ днѣпръ и побреде видѣвше же печенѣзи оустремиша сѧ на нь
стрѣлѧюще его и не могоша ему ничтоже створити ѡни же видѣвше с оноя страны и
приѣхаша в лодьи противу ему и взѧша и в лодью и прівезоша и къ дружинѣ и реч
имъ аще не путе заоутра къ городу предати с хотѧть людье печенѣгомъ реч же
воевода ихъ имѧнемъ прѣтичь подъступимъ заоутра в лодьях и попадше кнѧгиню и
кнѧжичѣ оумчимъ на сю страну аще ли сего не створимъ погубити ны имать с҃тославъ
яко быс заоутра всѣдъше в лодью протиоу свѣту и въструбиша вельми и людье въ
градѣ кликнуша печенѣзи же мнѣша кнѧзѧ пришедша побѣгоша разно ѿ града и изиде
ѡльга со оунуки и с людми к лодьѣ видѣвъ же се кнѧзь печенѣжьскии възрати сѧ
единъ къ воеводѣ прѣтичю и реч кто се приде и реч ему лодья ѡноя страны и реч
кнѧзь печенѣжьскии а ты кнѧзь ли еси ѡнъ же реч азъ есмь мужь его и пришелъ есмь
въ сторожех по мнѣ идеть полкъ со кнѧземъ бе щисла множьство се же реч грозѧ имъ
реч же кнѧзь печенѣжьскии къ прѣтичю буди ми другъ ѡнъ же реч тако створю и
подаста руку межю собою и въдасть печенѣжьскии кнѧзь прѣтичю конь саблю стрѣлы
ѡнъ же дасть ему бронѣ щитъ мечь ѿступища печенѣзи ѿ града и не бѧше льзѣ конѧ
напоити на лыбеди печенѣзи и послаша кияне къ с҃тославу гл҃ще ты кнѧже чюжея
земли ищеши и блюдеши а своея сѧ ѡхабивъ малы бо насъ не взѧша печенѣзи мт҃рь
твою и дѣти твои аще не поидеши ни ѡбраниши насъ да паки ны возмуть аще ти не
жаль ѡчины своея ни мт҃ре стары суща и дѣтии своих то слышавъ с҃тославъ вборзѣ
всѣде на конѣ съ дружиною своею и приде киеву цѣлова мт҃рь свою и дѣти своя и
съжали сѧ ѡ бывшемъ ѿ печенѣгъ и собра вои и прогна печенѣги в поли и быс миръ В
лѣт ѕ҃ у҃ о҃ з Реч с҃тославъ къ мт҃ри своеи и къ болѧромъ своимъ не любо ми есть
в киевѣ быти хочю жити с переяславци в дунаи яко то есть середа в земли моеи яко
ту всѧ бл҃гая сходѧт сѧ ѿ грекъ злато паволоки вина ѡвощеве розноличныя и щехъ
же из урогъ сребро и комони из руси же скора и воскъ медъ и челѧд реч ему волга
видиши мѧ болное сущю камо хощеши ѿ мене ити бѣ бо разболѣла сѧ оуже реч же ему
погребъ мѧ иди же яможе хочеши по трех дн҃хъ оумре ѡльга и плака сѧ по неи с҃нъ
ея и внуци ея и людье вси плачемъ великомь несоша и погребоша и на мѣстѣ И бо
заповѣдала ѡльга не творите трызны над собою бѣ бо имущи презвутеръ сеи похорони
блж҃ную ѡльгу си быс предътекущия кртсьяньстѣи земли аки деньица предъ слн҃цмь и
акі зорѧ предъ свѣтомъ си бо сьѧше аки луна в нощи тако и си в невѣрныхъ члв҃цхъ
свѣтѧще сѧ аки бисеръ в калѣ кальни бо бѣша грѣх не ѡмовени крщ҃нмь ст҃мь си бо
ѡмы сѧ купѣлью с҃тою и совлече сѧ грѣховною ѡдеже въ ветхаго чл҃вка адама и въ
новыи адамъ ѡблече сѧ еже есть хсъ мы же рцѣмъ к неи ради сѧ руское познанье къ
б҃у начатокъ примиренью примиренью быхомъ си первое вниде в цртсво нбсное ѿ руси
сию бо хвалѧт рустие сн҃ве аки началницю ибо по смр҃ти молѧше б҃а за русь
првд҃нхъ бо д҃ша не оумирают якоже реч соломанъ похвала прв҃днму възвеселѧт сѧ
людье бссмртье бо есть памѧть его яко ѿ б҃а познавает сѧ и ѿ чл҃вкъ се бо вси
чл҃вци прославлѧють видѧща лѧжащая в тѣлѣ на многа лѣт реч бо прр҃къ
прославлѧющая мѧ прославлю ѡ сѧковых бо дв҃дъ гл҃ше в памѧт првд҃нкъ будеть ѿ
слуха зла не оубоит сѧ готово ср҃це его оуповати гса оутверди сѧ ср҃це его и не
подвижет сѧ соломанъ бо реч првд҃нци въ вѣки жиоуть и ѿ гса мьзда имь есть и
строенье ѿ вышнѧго сего рад приимуть ц҃рствие красотѣ и вѣнець добротѣ ѿ руки
гснѧ яко десницею покрыеть я и мышцею защитить я защитить бо есть сию блж҃ну
вольгу ѿ противника и супостата дьявола В лѣт ҂ѕ҃ у҃ о҃ и Ст҃ославъ посади
ярополка в киевѣ а ѡльга в деревѣхъ в се же времѧ придоша людье нооугородьстии
просѧще кнѧзѧ собѣ аще не поидете к намъ то налѣземъ кнѧзѧ собѣ и реч к нимъ
с҃тославъ а бы ношелъ кто к вамъ и ѿпрѣ сѧ ярополкъ и ѡлегъ и реч добрынѧ
просите володимера володимеръ бо бѣ ѿ малуши ключницѣ ѡльзины сестра же бѣ
добрынѧ ѡ҃ць же бѣ има малък любечанинъ бѣ добрына оуи володимеру и рѣша
нооугородьци с҃тославу въдаи ны володимера ѡнъ же реч имъ вото вы есть и пояша
нооугородьци володимера к собѣ и иде володимиръ съ брыною воемь своимь
нооугороду а с҃тославъ переяславьцю В лѣт ҂ѕ҃ у҃ о҃ ѳ Приде с҃тославъ в
переяславець и затвориша сѧ болгаре въ градѣ и излѣзоша болгаре на сѣчю противу
с҃тославу и быс сѣча велика и ѡдалаху болъгаре и реч с҃тославъ воемъ своимъ оуже
намъ сде пасти потѧгнемъ мужьски братья и дружино и къ вечеру ѡдолѣ с҃тославъ и
взѧ градъ копьемъ и посла къ грекомъ гл҃ѧ хочю на вы ити взѧти градъ вашь яко и
сеи и рѣша грьци мы недужи противу вамъ стати но возми дань на насъ и на дружину
свою и повѣжьте ны колько васъ да вдамы по числу на главы се же рѣша грьци
льстѧче подъ русью и реч имъ с҃тославъ есть насъ к҃ тысѧщь и приреч имъ
с҃тославъ есть насъ к҃ тысѧщь и приреч і҃ тысѧщь бѣ бо руси і҃ тысѧщь то и
пристроиша грьци р҃ тысѧщь на стослава и не даша дани и поиде с҃тославъ на греки
и изидоша противу руси видѣвше же русь оубояша сѧ зѣло множьства вои и реч
с҃тославъ оуже намъ нѣкамо сѧ дѣти волею и неволею стати противу да не посрамимъ
землѣ рускіѣ но лѧжемъ костьми мертвы ибо срама не имамъ аще ли побѣгнемъ срамъ
имамъ и не имамъ оубѣжати но станемъ крѣпко азъ же предъ вами поиду аще моя
глава лѧжеть то промыслите собою и рѣша вои идеже глава твоя ту и свои главы
сложимъ и исполчиша с русь и быс сѣча велика и ѡдолѣ с҃тославъ и бѣжаша грьци и
поиде с҃тославъ ко граду воюя и грады разбивая яже стоя и до днешнѧго д҃не и
созва ц҃рь болѧре своя в полату и реч имъ што створимъ яко не можемъ противу ему
стати и рѣша ему болѧре посли к нему дары искусимъ и любьзнивъ ли есть злату ли
павокамъ и посла к нему злато и паволоки и мужа м҃дра рѣша ему глѧдаи взора и
лица его и смысла его ѡнъ же вземъ дары приде къ с҃тославу повѣдаша с҃тославу
яко придоша грьци с поклономъ и реч въведѣте я сѣмо придоша и поклониша с ему
положиша пред нимъ злато и паволоки и реч ст҃ославъ кромѣ зрѧ ѡтрокомъ своимъ
схороните ѡни же придоша ко ц҃рю и созва ц҃рь болѧры рѣша же послании яко
придохомъ к нему и вдахомъ дары и не зрѣ на нѧ и повелѣ схоронити и реч едінъ
искуси и еще посли ему ѡружье ѡни же послуша его и послаша ему мечь и ино ѡружье
и принесоша к нему ѡнъ же приимъ нача хвалити и любити и цѣлова ц҃рѧ придоша
ѡпѧть ко ц҃рю и повѣдаша ему всѧ бывшая и рѣша болѧре лютъ се мужь хоче быти яко
имѣнья не брежеть а ѡружье емлеть ими сѧ по дань и посла ц҃рь гл҃ѧ сице не ходи
къ граду возми дань еже хощеши за маломъ бо бѣ не дошелъ ц҃рѧград ибо даша ему
дань имашеть же и за оубьеныя гл҃ѧ яко род его возметь взѧ же и дары многы и
възрати сѧ в переяславець с похволою великою видѣв же мало дружины своея реч в
собѣ еда како прельстивше изъбьють дружину мою и мене бѣша бо многи погибли на
полку и реч поиду в русь приведу боле дружинъ и посла слы ко цр҃ви въ деревьстрѣ
бо бѣ ту ц҃рь рька сице хочю имѣти миръ с тобо твердъ и любовь се же слышавъ
радъ быс и посла к нему дары больша первых с҃тославъ же прия дары и поча думати
съ дружиною своею рька сице аще не створимъ мира со цр҃мъ а увѣсть ц҃рь яко мало
насъ есть пришедше ѡступѧть ны въ градѣ а руска землѧ далеча а печенѣзи с нами
ратьни а кто ны поможеть но створимъ миръ со цр҃мъ се бо ны сѧ по дань яли и то
буди доволно намъ аще ли почнеть не оуправлѧти дани да из нова из руси
совкупивше вои оумножавши поидемъ ц҃рюгороду люба быс рѣчь си дружинѣ и послаша
лѣпшиѣ мужи ко цр҃ви и придоша въ деревъстръ и повѣдаша цр҃ви ц҃рь же наоутрия
призва я и реч ц҃рь да гл҃ть сли рустии ѡни же рѣша тако гл҃ть кнѧзь нашь хочю
имѣти любовь со цр҃мъ гречьскимъ свершеную прочая всѧ лѣт ц҃рь же радъ быс
повелѣ писцю писати всѧ рѣчи с҃тославлѣ на харатью нача гл҃ти солъ всѧ рѣчи и
нача писець писець писати гл҃а сице равно другаго свѣщанья бывшаго при с҃тославѣ
велицѣмь кнѧзи рустѣмь и при свѣналъдѣ писано при фефелѣ синкелѣ и к ивану
нарицаемому цѣмьскию ц҃рю гречьскому въ дерестрѣ мцса июлѧ въ д҃і индикта В лѣт
҂ѕ҃ у҃ о҃ ѳ Азъ с҃тославъ кнѧзь рускии якоже клѧхъ сѧ и оутвержаю на свѣщаньѣ
семь роту свою хочю имѣти миръ и свершену любовь со всѧкомь и великимь цр҃мъ
гречьскимъ съ васильемъ и костѧнтиномъ и съ б҃одохновеными ц҃рі и со всѣми
людьми вашими и иже суть подо мною русь болѧре и прочии до конца вѣка яко
николиже помышлю на страну вашю ни сбираю вои ни языка ни иного приведу на
страну вашю и елико есть подъ властью гречьскою ни на власть корсуньскую и елико
есть городовъ ихъ ни на страну болгарьску да аще инъ кто помыслить на страну
вашю да и азъ буду противенъ ему и борю сѧ с нимъ якоже клѧхъ сѧ ко ц҃рмъ
гречьскимъ и со мною болѧре и русь всѧ да схранимъ правая съвѣщанья аще ли ѡ
тѣхъ самѣхъ прежереченыхъ съхранимъ азъ же и со мною и подо мною да имѣемъ
клѧтву ѿ б҃а въ его же вѣруемъ в перуна и въ волоса скотья б҃а и да будемъ
колоти яко золото и своимъ ѡружьемь да исѣчени будемъ се же имѣите во истину
якоже створих нынѣ къ вамъ написахомъ на харатьи сеи и своими печатьми
запечатахомъ створив же миръ с҃тославъ съ греки поиде в лодьях къ порогомъ и реч
ему воевода ѡтень свѣнделъ поиді кнѧже на конихъ ѡколо стоять бо печенѣзи в
порозѣх и не послуша его поиде в лодьяхъ и послаша переяславци къ печенѣгомъ
гл҃ще се идеть вы стославъ в русь вземъ имѣнье много оу грекъ и полонъ бещисленъ
съ малыми дружины слышавше же се печенизи заступиша пороги и приде с҃тославъ къ
порогомъ и не бѣ льзѣ проити порогъ и ста зимовати в бѣлобережьи и не бѣ оу них
брашна оуже и бѣ гладъ великъ яко по полугрівнѣ глава конѧча и зимова с҃тославъ
ту веснѣ же приспѣвъши В лѣт ҂ѕ҃ у҃ п҃ Поиде с҃тославъ в пороги и нападе на нь
курѧ кнѧзь печенѣжьскии и оубиша с҃тослава взѧша главу его и во лбѣ его съдѣлаша
чашю ѡковаше лобъ его и пьяху по немь свѣналдъ же приде кіеву къ ярополку и всѣх
лѣтъ кнѧженья с҃тославлѧ лѣт к҃ и и҃ В лѣт ҂ѕ҃ у҃ п҃ а Нача кнѧжити ярополкъ В
лѣт ҂ѕ҃ у҃ п҃ в В лѣт ҂ѕ҃ у҃ п҃ г Ловъ дѣюще свѣналдичю именемъ лютъ ишедъ бо ис
киева гна по звѣри в лѣсѣ и оузрѣ и ѡлегъ и реч кто се есть и рѣша ему
свѣналдичь и заѣхавъ уби и бѣ бо ловы дѣя ѡлегъ и ѡ то быс мю ими ненависть
ярополку на ѡльга и молвѧше всегда ярополку свѣналдъ поиди на братъ свои и прими
волость его хотѧ ѿмьстити с҃ну своему В лѣт ҂ѕ҃ у҃ п҃ д В лѣт ҂ѕ҃ у҃ п҃ е Поиди
ярополкъ на ѡлга брата своего на деревьску землю и изиде противу его ѡлегъ и
вполчита сѧ ратившема сѧ полкома побѣди ярополкъ ѡльга побѣгъшю же ѡльгу с вои с
вои своими въ градъ рекомыи вручии бѧше чересъ гроблю мостъ ко вратотомъ
граднымъ тѣснѧче сѧ другъ друга пихаху въ гроблю и спехнуша ѡльга с мосту в
дебрь падаху людье мнози и оудавиша кони чл҃вци и въшедъ ярополкъ въ градъ
ѡльговъ перея власть его и посла искатъ брата своего искавъше его не ѡбрѣтоша и
реч единъ деревлѧнинъ азъ видѣхъ яко вчера спехнуша с мосту и посла ярополкъ
искатъ брата и влачиша трупье изъ гробли ѿ оутра и до полуд҃не и налѣзоша и
ѡльга высподи трупья внесоша и и положиша и на коврѣ и приде ярополкъ надъ немъ
плака сѧ вижь сего ты еже еси хотѣлъ и погребоша ѡльга на мѣстѣ оу города
вручога и есть могила его и до сего д҃не оу вручего и прия власть его ярополкъ
оу ярополка же жена грекини бѣ и бѧше была черницею бѣ бо привелъ ѡц҃ь его
с҃тославъ и вда ю за ярополка красоты ради лица ея слышав же се володимъръ в
новѣгородѣ яко ярополкъ оуби ѡльга оубояв сѧ бѣжа за море а ярополкъ посадники
своя посади в новѣгородѣ и бѣ володѣя единъ в руси В лѣт ҂ѕ҃ у҃ п҃ ѕ В лѣт ҂ѕ҃
у҃ п҃ з В лѣт ҂ѕ҃ у҃ п҃ и Приде володимиръ съ варѧги нооугороду и реч
посадникомъ ярополчимъ идѣте къ брату моему и рцѣте ему володимеръ ти иде на тѧ
пристраваи сѧ противу битъ сѧ и сѣде в новѣгородѣ и посла ко рогъволоду
полотьску гл҃ѧ хочю пояти тъчерь твою собѣ женѣ ѡнъ же реч тъчери своеи хочеши
ли за володимера ѡно же реч не хочю розути робичича но ярополка хочю бѣ бо
рогъволодъ прішелъ и заморья имѧше власть свою в полотьскѣ а туры туровѣ ѿ
негоже и туровци прозвшаа сѧ и придоша ѡтроци володимерови и повѣдаша ему всю
рѣчь рогънѣдину и дъчерь рогъволожю кнѧзѧ полотьскаго володимеръ же собра вои
многи варѧги и словѣни чюдь и кривичи и поиде на рогъволода в се же времѧ
рогънѣдь вести за ярополка и приде володимеръ на полотескъ и оуби рогъволода и
с҃на его два и дъчерь его поя женѣ и поиде на ярополка и приде володимеръ киеву
съ вои многи и не може ярополкъ стати противу и затвори сѧ киевѣ с людми своими
и съ блудомъ стояше володимеръ ѡбрыв сѧ на дорогожичи межю дорогожичемъ и
капичемъ и есть ровъ и до сего дне володимеръ же посла къ блуду воеводѣ ярополчю
съ лестью гл҃ѧ поприяи ми аще оубью брата своего имѣти тѧ хочю во ѡ҃ца мѣсто и
многу честь возьмешь ѿ мене не язъ бо почалъ братью бити но ѡнъ азъ же того
оубоявъ сѧ придохъ на нь и реч блудъ къ посломъ володимеримь азъ буду тобѣ в
ср҃це и въ приязньство ѡ злая лесть члвчска якоже дв҃дъ гл҃ть ядыи хлѣбъ мои
възвеличилъ есть на мѧ лесть се бо лукавьствоваше на кнѧзѧ своего лестью и паки
языки своими льстѧху сѧ суди имъ б҃е да ѿпадуть ѿ мыслии своих по множьству
нечестья ихъ изрѣнья их яко прогнѣваша тѧ гси и пакі то же реч дв҃дъ мужь въ
крови льстивъ не припловить днии своих се есть свѣтъ золъ иже свѣщевають на
кровопролитье то суть неистовии иже приемше ѿ кнѧзѧ или ѿ гѡспдсна своего честь
ли дары ти мыслѧть ѡ главѣ кнѧзѧ своего на пагубленье горьше суть бѣсовъ таковии
якоже блудъ преда кнѧзѧ своего и приимъ ѿ него чьти многи се бо быс повиненъ
крови тои се бо блудъ затвори сѧ съ ярополкомъ льстѧ ему слаше къ володимеру
часто велѧ ему пристрѧпати къ граду бранью а самъ мыслѧ оубити ярополка гражены
же не бѣ льзѣ оубити его блудъ же не възмогъ како бы погубити и замысли лестью
велѧ ему излазити на брань изъ града льстѧче же блудъ ярополку кияне слют сѧ къ
володимеру гл҃юще приступаи къ граду яко предамы ти ярополка побѣгни за градъ и
послуша его ярополкъ изъбѣгъ пред нимъ затвори сѧ въ градѣ родьни на оусть рѣки
а володимеръ вниде в киевъ и ѡсѣде ярополка в роднѣ и бѣ гладъ великъ в немь
есть притча и до сего д҃не бѣда аки в роднѣ и реч блудъ ярополку видиши колько
воин у брат твоего нама ихъ не перебороботи твори миръ съ братомъ своимъ льстѧ
подъ нимъ се реч и реч ярополкъ такъ буд и посла блудъ къ володимеру сице гл҃ѧ
яко сбысть сѧ мысль твоя яко пріведу к тобѣ ярополка и пристрои оубити и и
володимеръ же то слышавъ въшедъ въ дворъ теремныи ѡтень ѡ немже преже сказахомъ
сѣде ту съ дружиною своею и реч блудъ ярополку поиди къ брату своему и рьч ему
что ми ни вдаси то язъ прииму поиде же ярополкъ реч же ему варѧжько не ходи
кнѧже оубьють тѧ побѣгни в печенѣги и приведеши ми и не послуша его и приде
ярополкъ къ володимеру яко полѣзе въ двери и подъяста и два варѧга мечьми подъ
пазусѣ блудъ же затвори двери и не да по немъ ити своимъ и тако оубьенъ быс
ярополкъ бѣжа съ двора в печенѣги и ѡдва приваби и заходивъ к нему ротѣ
володимеръ же залеже жену братьню грекиню и бѣ непраздна ѿ нея же роди сѧ
с҃тополкъ ѿ грѣховьнаго бо корени золъ плодъ бываеть понеже бѣ была м҃ти его
черницею а второе володимеръ залеже ю не по браку прелюбодѣи быс оубо тѣмь и
ѡц҃ь его не любѧше бѣ бо ѿ двою ѡц҃ю ѿ ярополка и ѿ володимера посемь рѣша
варѧзи володимеру се града нашь и мы прияхомъ е да хочемъ имати ѡкупъ на них по.
в҃ гривнѣ ѿ чл҃вка и реч имъ володмеръ пождѣте да же вы куны сберуть за мцсь
ждаша за мѣсѧць и не дасть имь и рѣша варѧзи сольстилъ еси нами да покажи ны
путь въ греки ѡнъ же реч имъ идѣте и избра ѿ нихъ мужи добры смыслены и добры и
раздая имъ грады прочии же идоша ц҃рюграду въ греки и посла пред ними слы гл҃ѧ
сице ц҃рю се идуть к тебѣ варѧзи не мози их держати въ градѣ ѡли то створѧть ти
зло яко и сде но расточи я разно а сѣмо не пущаи ни единого и нача кнѧжити
володимеръ въ киевѣ единъ и постави кумиры на холму внѣ двора теремнаго перуна
древѧна а главу его сребрену а оусъ златъ и хърса дажьб҃а и стриб҃а и симарьгла
и мокошь жрѧху имъ наричюще я б҃ы привожаху с҃ны своя и дъщери и жрѧху бѣсомъ
ѡсквернѧху землю теребами своими и ѡскверни сѧ кровьми землѧ руска и холмо тъ но
прбл҃гии б҃ъ не хотѧ смр҃ти грѣшникомъ на томъ холмѣ ныне цр҃ки стоить ст҃го
василья етсь -коже послѣди скажемъ мы же на преднее възратим сѧ володимеръ же
посади добрыну оуя своего в новѣгородѣ и пришедъ добрына нооугороду постави
кумира надъ рѣкою волховомъ и жрѧху ему людье нооугородьстіи аки б҃у и бѣ же
володимеръ побѣженъ похотью женьскою и быша ему водимыя рогънѣдь юже посади на
лыбеди идеже ныне стоить сельце предъславино ѿ неяже роди д҃ с҃ны изеслава
мьстислава ярослава всеволода а в҃ тчери ѿ грекинѣ с҃тополка ѿ чехинѣ вышеслава
а ѿ другоѣ с҃тослава и мьстислава а ѿ болгарыни бориса и глѣба а наложьниць бѣ
оу него т҃ вышегородѣ а. т҃ в болгарѣх а. с҃ на берестовѣ в селци еже зооуть
ныне берестовое и бѣ несытъ блуда приводѧ к собѣ мужьски жены и дв҃цѣ растьлѧя
бѣ бо женолюбець якоже и соломанъ бѣ бо рече оу соломана женъ. ѱ҃ а наложниць.
т҃ мудръ же бѣ а на конець погибе се же бѣ невѣголосъ а на конець ѡбрѣте спснье
велии г҃ь и велья крѣпость его и разуму его нѣс конца зло бо есть женьская
прелесть якоже рече соломанъ покаяв сѧ ѡ женах не вънимаи злѣ женѣ медъ бо
каплеть ѿ оустъ ея жены любодѣици во времѧ наслажаеть твои гортань послѣди же
горчае золчи ѡбрѧщють прилѣплѧюще сѧ еи смр҃ть въ вадъ на пути въ животьныя не
находить блудная же теченья ея не бл҃горазумна се же рече соломанъ о
прелюбодѣицах ѡ добрыхъ женах реч драгъши есть каменья многоцѣньна радует сѧ ѡ
неи мьжь ея дѣеть бо мужеви своему бл҃го все житье ѡбрѣтши же лну весны творить
бл҃гопотребная рукада своима владеть яко корабль куплю дѣющю и сбираеть ѡсобь
б҃атьство и въставъ и ѿ нощи и даеть брашно ему и дѣла равнымъ видѣвши стѧжанье
куповаше ѿ дѣлъ руку своею насадить тѧжанье препоясавши крѣпко чресла своя и
оутверди мышцю свою на дѣло и вкуси яко добро есть дѣлати и не оугасаеть
свѣтилникъ ея всю нощь руцѣ свои простираеть на полезьная локъти своя
оустремлѧеть на вретено руцѣ свои простираеть оубогому плодъ же простре нищему
не печет сѧ мужь ея ѡ дому своемь егда гдѣ будеть вси свои ея ѡдѣни будуть суба
ѡдѣнья сворить мужеви своему ѡчерьвлена и багрѧна собѣ ѡдѣнья взоренъ бываеть во
вратѣхъ мужь ея внегда аще сѧдеть на сонмищи съ старци и съ жители земли ѡпоны
створи и ѿдасть в куплю оуста же свои ѿверзе смыслено в чинъ молвить языкъмь
своимъ въ прѣпость и в лѣпоту ѡблече млстню же ея въздвигъшю чада ея и ѡбогатиша
и мужь ея похвали ю жена бо разумлива блгсвна есть боязнь бо всю да похвалить
дадите еи ѿ плода оустьну ея да хвалѧть во вратѣх мужа ея В лѣт ҂ѕ҃ у҃ п҃ ѳ Иде
к лѧхомъ и зая грады их перемышль червенъ и ины грады еже суть и до сего д҃не
подъ русью в семже лѣтѣ и вѧтичи побѣди и възложи на нь дань ѿ нѧоуга якоже и
ѡ҃ць его имаше В лѣт ҂ѕ҃ у҃ ҁ҃ заратиша сѧ вѧтичи и иде на нѧ володимиръ и
побѣди е второе:: В лѣт ҂ѕ҃ у҃ ҁ҃ а Иде володимеръ на явтѧги и побѣд явтѧги и
взѧ землю их и иде киеву и творѧше потребу кумиромъ с людми своими и рѣша старци
и болѧре мчемъ жребии мечемъ жребии на ѡтрока и дѣвицю на негоже падеть того
зарѣжемъ б҃мъ бѧше варѧгъ единъ и бѣ дворъ его идеже есть цр҃ки с҃тая б҃ца юже
сдѣла володимеръ бѣ жа варѧгъ то пришелъ изъ грекъ держаше вѣру хесяньску и бѣ
оу него с҃нъ красенъ лицемъ и д҃шею на сего паде жребии по зависти дьяволи не
терпѧшеть бо дьяволъ власть имы надо всѣми и се бѧше ть ему аки тернъ в ср҃ци
тьщаше сѧ потребити ѡканьныи и наоусти люд рѣша пришедше послании к нему яко
паде жребии на с҃нъ твои изволиша бо и б҃зи собѣ да створимъ потребу б҃мъ и реч
варѧгъ не суть бо б҃зи на древо днсь есть а оутро изъгнееть не ядѧть бо ни пьют
ни молвѧт но суть дѣлани руками в деревѣ а б҃ъ есть единъ емуже служат грьци и
кланѧют сѧ иже створилъ н҃бо и землю звѣзды и луну и сл҃нце и чл҃вка далъ есть
ему жіт на земли а си б҃зи что сдѣлаша сами дѣлани суть не дамъ с҃на своего
бѣсомъ ѡни же дшшее повѣдаше людемъ ѡни же вземше ѡружье поидоша на нь и розъяша
дворъ ѡколо его ѡнъ же стояше на сѣнех съ сн҃мъ своимъ рѣша ему вдаи с҃на своего
да вдамы б҃мъ ѡнъ же реч аще суть б҃зи то единого собе послють б҃а да имуть с҃нъ
мои а вы чему претребуете и бликнуша и посѣкоша сѣни под нима и тако побиша я и
не свѣсть никтоже гдѣ положиша я бѧху бо тогда чл҃вци невѣголоси и погани
дьяволъ радваше сѧ сему не вѣдыи яко близь погибель хотѧше быти ему тако бо
тщаше сѧ погубити родъ хесяскии но прогонимъ бѧше х҃мъ чтснмъ и в онѣх странахъ
сде же мнѧше с ѡканьныи яко сде ми есть жилище сде бо не суть апсли оучили ни
прр҃ци прорекли не и вѣдыи прр҃ка глща и нарекъ не люди моя люди моя ѡ аплх бо
реч во всю землю изидоша вѣщанья их и в конець вселеныя гл҃и ихъ аще и тѣлом
апсли не суть не были но оученья ихъ аки трубы гласѧть по вселенѣи в цр҃квхъ
имьже оученьемь побѣжаемъ противнаго врага попирающе подъ нози якоже попраста и
си ѡтѣника приемше вѣненцьь нбсныи съ ст҃ми мч҃нки и прв҃дники В лѣт ҂ѕ҃ у҃ ҁ҃ в
Иде володимеръ на радимичи бѣ оу него воевода волъчии хвостъ и посла и
володимеръ передъ собою волъчья хвоста сърѣте е на рѣцѣ пищанѣ и побѣди радимичѣ
волъчии хвостъ тѣмь и русь корѧт сѧ радимичемъ гл҃юще пищаньци волъчья хвоста
бѣгають быша же радимичи ѿ рода лѧховъ прешедъше ту сѧ вселиша и платѧть дань
руси повозъ везуть и до сего д҃не В лѣт ҂ѕ҃ у҃ ҁ҃ г Иде володимеръ на болгары съ
добрыною съ воемъ своимъ в лодьях а торъки берегомъ приведе на коних и побѣди
болары реч добрына володимеру съглѧдахъ колодникъ ѡже суть вси в сапозѣх симъ
дани намъ не даяти поидемъ искатъ лапотниковъ и створи миръ володимеръ съ
болгары и ротѣ заходиша межю собѣ и рѣша болгаре толи не будеть межю нами мира
елико камень начнеть плавати а хмель почнет тонути и приде володимеръ киеву в
сего иже власть В лѣт ҂е҃ ф҃ Посланъ быс гаврилъ в назарефъ къ дв҃цѣ мр҃ьи ѿ
колѣна дв҃два рещи еи радуи сѧ ѡбрадованая г҃ь с тобою и ѿ слова сего зачатъ
слово б҃жье в вутробѣ и породи с҃на нареч имѧ ему ісъ и се волъсви придоша ѿ
въстока гл҃ще кде есть рожии сѧ ц҃рь жидовескъ видѣхомъ бо звѣзду его на въстоцѣ
и придохомъ поклонити сѧ ему оуслышавъ же се ц҃рь родъ смѧте и весь ерлсмъ с
нимъ призвавъ книжникі и старци людьския и въпраша их кде хсъ ражает сѧ ѡни же
рѣша ему въ вифлевомѣ жидовьстѣмь иродъ же се слышавъ посла рекъ избиите
младенца сущая в҃ лѣт ѡни же шедше избіша младенца м҃рья же оубоявши сѧ съкры
ѡтроча иѡсифъ же съ м҃рьею поимъ ѡтроча бѣжа въ еюпетъ и быс до оум҃ртвия
иродова въ еюптѣ же яви сѧ ан҃глъ иѡсифу гл҃ѧ въставъ поими ѡтроча и мт҃рь его
иди в землю изл҃ву пришедъшю же ему всели сѧ в назарефъ възрастъшю же ему и
бывшю лѣт. л҃ Нача чюдеса творити и проповѣдати црство нбсное и избра в҃і яже
оучн҃къ собѣ нарече и нача чюдеса велика творити мр҃твыя въскрш҃ті прокаженыя
ѡчищати хромыя ходити слѣпымъ прозрѣнье творити и ина многа чюдеса велья якоже
быша прр҃ци прорекли ѡ нѣмь гл҃ще то недуги наша ицѣли и болѣзни подъя и крстити
сѧ въ ерданѣ ѿ іѡ҃а показа новымъ людемъ ѡбновленье крствшю же сѧ ему и се
ѿверзоша сѧ нб҃са и д҃хъ сходѧщь зракомъ голубинымъ на нь и глас гл҃ѧ се есть
с҃нъ мои възлюбленыи ѡ немже бл҃гоизволих послаше оучн҃кы своя проповѣдати
црство нбсное покаянье в оставленье грѣхвъ хотѧ исполнити прр҃чсвто и нач
прп҃вдти яко подобаеть с҃ну чл҃вчскму пострадати распѧту быти и въ третии д҃нь
вскрснти оучащю же ему в цр҃кви архиерѣи книжници исполниша сѧ зависти искаху
оубити и и имъше и ведоша къ гѣмону пилату пилатъ же испытавъ яко без вины
приведоша и хотѣ испустити и ѡни же рѣша ему аще сего пустиши не имаши быти
другъ кисареви пилатъ же повелѣ да и распнуть ѡни же поимше іс҃а ведоша на мѣсто
краньево распѧша и ту быс тьма по всеи землі ѿ ѕ҃.го час до ѳ҃.го и при девѧтом
часѣ испусти д҃хъ їссъ Цр҃квная запона раздра сѧ надвое мр҃твии всташа мнози
имъже повелѣ в раи ити сънемше и со крста положиша и въ гробѣ и печатьми
запечатьлѣша гробъ люди жидовьстии стражи поставиша рькуще еда оукрадуть и
оуч҃ници его яви сѧ оучн҃кмъ воскр҃съ из мр҃твхъ рекъ имъ идѣте во всѧ вѣки и
наоучите всѧ страны крщ҃нью во имѧ ѡ҃ца и с҃на и ст҃го д҃ха пребыс с ними. м҃
д҃нии явлѧя сѧ имъ по вскрсньи егда исполни сѧ м҃ д҃нии повелѣ имъ ити в гору
елевоньскую и ту яви сѧ имъ блсгвивъ я и реч имъ сѧдѣте въ градѣ ерлсмѣ дондеже
послю ѡбѣтованье ѡ҃ца моего и се рекъ възношаше сѧ на н҃бо ѡни же поклониша с
ему възъвратиша сѧ въ ерлсмъ и бѧху воину в ц҃ркви егда кончаша сѧ д҃нье
е҃.десѧтьнии Сниде д҃хъ с҃тыи на ап҃лы приимше ѡбѣтованье ст҃го д҃ха разидоша сѧ
по вселенѣи оучаще и кр҃тще водою реч же володимеръ что ради ѿ жены роди сѧ и на
древѣ распѧт сѧ и водою крсти сѧ ѡн же реч ему сего рад понеже исперва родъ
члвсчкии женою съгрѣши дьяволъ прельсти евгою адама и ѿпаде рая такоже и б҃ъ
ѿместье дая дьяволу женою первою побѣженье быс дьяволу женою бо первое испаде
адамъ из рая ѿ жены же воплотив сѧ б҃ъ повелѣ в раи внити вѣрнымъ б҃ъ же на
древѣ страс прия да древомь дьяволъ побѣженъ будеть и ѿ древа животьнаго
приимуть пр҃вднии а еже водою ѡбновленье понеже при нои оумножившемъ сѧ грѣхомъ
в члв҃цхъ наведе б҃ъ потопъ на землю и потопи чл҃вки водою сего рад реч б҃ъ
понеже погубих чл҃вки грѣхъ ихъ ради ныне же паки водою ѡчищю грѣхи члв҃кмъ
ѡбновленьемь водою ибо жидовьскии род в мори ѡчистиша с ѿ еюпетьскаго злаго
нрава понеже вода из начала быс превое реч бо д҃хъ б҃жии ношаше сѧ верху воды
еже бо и нынѣ крсть сѧ водою и дх҃мь прѡбрж҃нье быс первое водою якоже гедивонъ
преѡбрази по семь егда приде к нему анг҃лъ велѧ ему ити на мадимьянъ ѡн же
искушая реч къ б҃у вложивъ руно на гумнѣ рекъ аще будеть по всеи земли роса а на
рунѣ суша и быс тако се же преѡбрази яко иностраньни бѣша преже суша а жидове
руно послѣ же на странахъ роса еже есть на странахъ рос еже е с҃тое крщ҃нье а на
жидѣх суша и прр҃ци проповѣдаша яко водою ѡбновленъ будеть апслмъ же оучащемъ по
вселенѣи вѣровати б҃у ихже оученьемь грьци поресяхомъ вселеная вѣрують оученью
их поставилъ же есть б҃ъ единъ д҃нь в неже хощет судити пришедъ с нб҃се живымъ и
мр҃твмъ и въздати комуждо по дѣломъ его пр҃вднмъ црт҃во нбсное и красоту
неизречньну веселье бес конца и не оумирати въ вѣки грш҃нкмъ мука ѡгнена и червь
неоусыпаяи и мц҃ѣ не будет конца сица же будть мч҃нья иже не вѣруеть къ б҃у
нашему іс҃у хсу мч҃ми будут в огни иже сѧ не кртсить и се рекъ показа володимеру
запону на неиже бѣ написно судище гсне показываше ему ѡ десну прв҃дныя в весельи
предъидуща в раи а ѡ шююю грѣшники идуща в муку володимеръ же вздохнувъ реч
добро симъ ѡ десную горе же симъ ѡ шююю ѡнъ же реч аще хощеши ѡ десную съ
првд҃нми стат то крсти сѧ володимеръ же положи на ср҃ци своемъ рекъ пожду и еще
мало хотѧ испытати ѡ всѣх вѣрахъ володимеръ же сему дары многи вдавъ ѿпусти и с
чстью великою В лѣт ҂ѕ҃ у҃ ч҃ е Созва володимеръ болѧры своя и старци градьскиѣ
и реч имъ се приходиша ко мнѣ болгаре рькуще приими законъ нашь по сем же
приходиша нѣмци и ти хвалѧх законъ свои по сихъ придоша жидове се же послѣже
придоша грьци хулѧше вси законы свои же хвалѧше и много гл҃ша сказающе ѿ начала
миру ѡ бытьи всего мира суть же хитро сказающе и чюдно слышати их любо комуждо
слушати их и другии свѣтъ повѣдають быти да аще кто дѣеть в нашю вѣру ступит то
паки оум҃ръ станеть и не оумр҃ті ему в вѣки аще ли в ынъ законъ ступить то на
ѡномъ свѣтѣ в огнѣ горѣт да что оума придасте что ѿвѣщаете и рѣша бояре и старци
вѣси кнѧже яко своего никтоже не хулить но хвалить аще хощеши испытати гораздо
то имаши оу собе мужи пославъ испытаи когождо их службу и како служить б҃у и быс
люба рѣч кнѧзю и всѣмъ людемъ избраша мужи добры и смыслены числомъ і҃ И рѣша
имъ идѣте первое в болгары и испытаите первое вѣру их ѡн же идоша и пришедше
видѣша скверньная дѣла и кланѧнье в ропати придоша в землю свою и реч имъ
володимеръ идѣте паки в нѣмци съглѧдаит такоже и ѿтудѣ идѣте въ греки ѡни же
придоша в нѣмци и съглѧдавше црквную службу их придоша ц҃рюгороду и внидоша ко
ц҃рю ц҃рь же испыта коея рад вины придоша ѡни же сповѣдаша ему всѧ бывшая се
слышавъ ц҃рь рад бывъ и чсть велику створи имъ въ ѿ же д҃нь наоутрия посла къ
патреарху гл҃ѧ сице придоша русь пытающе вѣры нашея да пристрои цр҃квь и крилос
и самъ причини сѧ въ стсльския ризы да видѧть славу б҃а нашего си слышавъ
патреархъ повелѣ создати крилосъ по ѡбычаю створиша прзд҃нкъ и кадила вожьгоша
пѣнья и лики съставиша и иде с ними в цр҃квь и поставиша я на пространьнѣ мѣстѣ
показающе красоту црк҃вную пѣнья и службы архиерѣиски престоянье дьяконъ
сказающе имъ служенье б҃а своего ѡни же во изумѣньи бывше оудививше с похвалиша
службу ихъ и призваша е ц҃рѧ василии и костѧнтинъ рѣста имъ идѣте в землю вашю и
ѿпустиша я с дары велики и съ чстью ѡни же придоша в землю свою и созва кнѧзь
болѧры своя и старца реч володимеръ се придоша послании нами мужи да слышимъ ѿ
нихъ бывшее и реч скажите пред дружиною ѡни же рѣша яко ходихом болгары
смотрихомъ како сѧ покланѧють въ храмѣ рекше в ропати стояще бес пояс поклонив
сѧ сѧдетъ и глѧдить сѣмо и ѡнамо яко бѣшенъ и нѣс веселья в них но печаль и
смрадъ великъ нѣс добро законъ ихъ и придохомъ в нѣмци и видѣхомъ въ храмѣх
многи службы творѧща а красоты не видѣхомъ никоеяже и придохо же въ греки и
ведодша ны идеже служать б҃у своему и не свѣмы на нб҃ѣ ли есмы были ли на земли
нѣс бо на земли такаго вида ли красоты такоя и не дооумѣемъ бо сказати токмо то
вѣмы яко ѡнъдѣ б҃ъ с чл҃вки пребываеть и есть служба их паче всѣхъ странъ мы
оубо не можемъ забыти красоты тоя всѧкъ бо ч҃лвкъ аще оукусит сладка послѣди
горести не приимаеть тако и мы не има сде быти ѿвѣщавше же болѧре рекше аще бы
лихъ законъ гречьскии то не бы баба твоя прияла ѡльга яже бѣ м҃дрѣиши всѣх
чл҃вкъ ѿвѣщавъ же володимеръ реч идемъ крщ҃нье пріимемъ ѡни же рекоша гдѣ ти
любо и минувшю лѣту В лѣт ҂ѕ҃ у҃ ҁ҃ ѕ Иде володимеръ съ вои на корсунь град
гречьскии и затвориша с корсунѧне въ градѣ и ста володимеръ ѡб онъ полъ города в
лимени дали града стѣлище едино и борѧху сѧ крѣпко изъ град володимеръ же
ѡбьстоя градъ изнемогаху въ градѣ людье и реч володимеръ къ гражаномъ аще сѧ не
вдасте имамъ стояти и за г҃ лѣт ѡни же не послушаша того володимеръ же изрѧди
воѣ своѣ и повелѣ приступити къ граду симъ же спуще имъ корсунѧне подъкопавше
стѣну градьскую крадуще сыплемую перьсть и ношаху к собѣ въ градъ сыплюще
посредѣ града воини же присыпаху боле а володимеръ стояше и мужь корсунѧнинъ
стрѣли имѧнемъ настасъ напсавъ сице на стрѣлѣ кладѧзи яже суть за тобою ѿ
въстока ис того вода идеть по трубѣ копавъ переими володимеръ же се слышавъ
возрѣвъ на нбо реч аще се сѧ сбудет и самъ сѧ кр҃щю и ту абье повелѣ копати
прекі трубамъ и преяша воду людье изнемогоша водною жажею и предаша с вниде
володмиеръ въ град и дружина его и посла володимеръ ко цр҃ві василью и
костѧнтину гл҃ѧ сице се град ваю славныи взѧх слышю же се яко сестру имата дв҃ою
да аще еѣ не вдаста за мѧ створю граду вашему якоже и сему створих и слышаста
ц҃рѧ быста печальна въздаста вѣсть сице гл҃ща не достоить хесяномъ за поганыя
дати аще сѧ крстиши то и се получишь и цсртво нбсное приимеши и с нами
единовѣрникъ будеши аще ли сего не хощеши створити не можемъ дати сестръ своее
за тѧ си слышавъ володимеръ реч посланымъ ѿ ц҃рю гл҃те ц҃рма тако яко азъ кр҃щю
сѧ яко испытахъ преже сихъ д҃нии законъ вашь и есть ми любо вѣра ваша и служенье
еже бо ми сповѣдаша послании мниа мужи и си слышавша ц҃рѧ рад быста и оумолиста
сестру свою имѧнемъ аньну и посстлаа къ володимеру гл҃ща крсти сѧ и тогда
послевѣ сестру свою к тебѣ реч же володимеръ да пришедъше съ сестрою вашею крсть
мѧ и послушаста ц҃рѧ посласта сестру свою сановники нѣкия и прозвутеры ѡна же не
хотѧше ити яко в полонъ реч иду лучи бы ми сде оумрети и рѣста еи братья еда
како ѡбратить б҃ъ тобою рускую землю в покаянье а гречьскую землю избавишь ѿ
лютыя рати видиши ли колько зла створиша русь грекомъ и нынѣ аще не идеши тоже
имутъ створити намъ и ѡдва ю прінудиша ѡна же сѣдъши в кубару цѣловавши оужики
своя съ плачемъ поиде чресъ море и приде къ корсуню и изидоша корсунѧне с
поклономъ и въведоша ю въ градъ и посадиша ю в полат по б҃жью же оустрою в се
времѧ разболѣ с володимеръ ѡчима и не видѧше ничтоже тужаше велми и посла к нему
цр҃ца рькуще аще хощеши избыт ти болѣзни сея то въскорѣ крсти сѧ аще ли то не
имаши избыт сего си слышавъ володимеръ реч да аще истина будет то по истинѣ
великъ б҃ъ будет хеснескъ и повелѣ хисти сѧ епспъ же корсуньскіи с попы цр҃цны
ѡгласивъ крсти володимира яко възложи руку на нь абье прозрѣ видивъ же се
володимеръ напрасное ицѣленье и прослави б҃а рекъ топерво оувидѣхъ б҃а
истиньнаго се же видѣвше дружина его мнози крстиша сѧ крсти же сѧ в ц҃рки с҃тго
василья и есть ц҃рки та стоящи въ корсунѣ градѣ на мѣстѣ посреди град идѣже
торгъ дѣють корсунѧне полата же володимерѧ съ края ц҃ркве стоит и до сего д҃не а
ц҃рцна полата за ѡлтаремъ по кр҃щньи же приведе ц҃рцю на браченье се же не
свѣдуще право гл҃ть яко крстлъ сѧ есть в киевѣ и ини же рѣша василиви друзии же
инако скажють кр҃щну же володимеру предаша ему вѣру крстньску рекуще сице да не
прельстѧть тебе нѣции ѿ еретикъ но вѣруи сице гл҃ѧ вѣрую во единого б҃а ѡц҃а
вседержителѧ творца н҃бу и земли до конца вѣру сию и паки вѣрую въ единого б҃а
ѡц҃а не рожена и въ единого с҃на рожена въ единъ с҃тыи д҃хъ исходѧще три
собьства свершена мыслена раздѣлѧема числомъ събественымь а не съ бжствнмь
раздѣл но и совкуплѧет сѧ неразмѣсно ѡц҃ь б҃ъ ѡц҃ь пр҃но сыи пребываеть во
ѡч҃ьствѣ нероженъ безначаленъ начло и вина всѣмъ единѣмъ неронымъ старѣи сыи
с҃ну и д҃хви ѿ негоже рожает сѧ с҃нъ преже всѣх вѣкъ исходить же дхъ с҃тыи безъ
времене и бес тѣла вкупѣ ѡц҃ь вкупѣ с҃нъ вкупѣ д҃хъ с҃тыи есть с҃нъ подобенъ
сущенъ ѡц҃ю роженьемь точью разньствуя ѡц҃ю и д҃ху д҃хъ есть прт҃ыи ѡц҃ю и с҃ну
подобносвершено и прсносущно ѡц҃ю бо ѡцьство с҃ну же с҃новьство с҃тму му же д҃ху
исхоженье и ѡц҃ь бо въ с҃нъ ли въ д҃хъ преступаѥ ни с҃нъ во ѡц҃а и в д҃ха и д҃хъ
ли въ с҃нъ ли во ѡц҃ь неподвижена бо своиствия не трее б҃зи единъ б҃ъ по немуже
едино бжтсво въ трехъ лицах хотѣньемь же ѡц҃а и д҃ха свою спассти тварь
ѡч҃ескихъ ядръ ихъже не ѡступи съшедъ и въ чл҃чкое ложе прчстое аки б҃жье сѣмѧ
вшедъ плоть съд҃шну словесну же и оумну не преже бывшю приимъ изиде б҃ъ
воплощенъ роди с неизречььннѣ и двсто мт҃и схрани нетлѣньно не смѧтенье ни
размѣшенье ни измѣненья пострадавъ но преже бывъ еже бѣ быс еже не бѣ приимъ
рабии зракъ истиною а не мечтаньемь всѧчьски развѣ грѣха намъ подобны бывъ волею
бо роди с волею взалка волею вжада волею труди с волею оустраши с волею оумре
истиною а не мечтаньемь всѧ ественая не ѡклеветаны стрсть члвчтсва распѧтъ же с
см҃рти вкуси безъгрѣшныи въск҃рсъ въ своеи плоти не видѣвши истлѣнья на нб҃са
взиде и сѣде ѡ десную ѡц҃а прідеть же паки съ славою судити живымъ и мр҃твмъ
якоже взиде съ славою и плотью тако сниде к симъ едино кр҃щнье исповѣдаю водою и
д҃хмь приступаю къ прчстмъ таинамъ вѣрою во истину тѣло и кровь приемлю цр҃квная
преданья и кланѧю сѧ чстнмъ иконамъ кланѧю сѧ древу чстнму и всѧкому крсту с҃тмъ
мощемъ и с҃тмъ судомъ вѣруи же и сему сборъ с҃тхъ ѡц҃ь иже есть первыи въ никии
т҃ и и҃і Иже проклѧша арья проповѣдаша вѣру непорочну и праву Вторыи сборъ в
костѧнтинѣград с҃тхъ ѡц҃ь р҃ и н҃ Иже проклѧта макидонья д҃хоборьца проповѣдаша
тр҃цю единосущну третии же сборъ въ ефесѣ с҃тхъ ѡц҃ь с҃ На несторья егоже
прокленши проповѣдаша с҃тую б҃цю Четвертыи сборъ въ халкидонѣ с҃тхъ ѡц҃ь х҃ и л҃
на евтуха и диѡскора еюже проклѧша с҃тии ѡц҃и исъгласивше свершена чл҃вка нашего
іс҃а х҃а е҃.и сборъ во ц҃рѣград с҃тыхъ ѡц҃ь р҃ и ѯ҃ и е҃ На ерихенова преданья и
на евагрия ихже проклѧша ст҃и ѡц҃и ѕ҃.и сборъ во ц҃риградѣ с҃тхъ ѡц҃ь р҃ и о҃ На
сергия и кура ихъже проклѧша с҃тии ѡц҃и з҃.и Сборъ в никии с҃тхъ ѡц҃ь т҃ и н҃
Проклѧша иже сѧ не поклонѧт иконамъ не преимаи же оученья ѿ латынъ ихъже оученье
разъвращено влѣзъше бо въ црвкъ не поклонѧт сѧ иконамъ но стоя поклонит сѧ и
поклонив сѧ и напишеть кр҃тъ на земли и цѣлует вьставъ простъ станеть на немь
нагами да легъ цѣлуеть а вставъ попирает сего бо апсли не предаша предали бо сут
апсли крстъ поставленъ цѣловат и иконы предаша лука бо еуг҃листъ первое напсавъ
посла в римъ якоже гл҃ть василии икона первыи ѡбразъ приходит паки же и землю
гл҃ть мт҃ри да аще имъ есть землѧ м҃ти то ѡц҃ь имъ есть н҃бо искони бо створи
б҃ъ н҃бо таже землю тако гл҃ть ѡч҃е нашь иже ес на нб҃си аще ли по сих разуму
землѧ есть м҃ти то почто плюете на мтрь свою да сѣмо ю лобъзаете и паки
ѡсквернѧете сего же преже римлѧне не творѧх но исправляху на всѣх сборѣхъ
сходѧще сѧ ѿ рима и ѿ всѣх прстлъ на первомь бо сборѣ еже на арья в никѣи ѿ рима
силевестръ посла епспы и презвутеры ѿ ѡлексаньдрѣя ѡфонаси ѿ ц҃рѧгород митрофанъ
посла еппы ѿ себе тако исправлѧху вѣру на второмь же зборѣ ѿ рима дасъ а ѿ
ѡлексанъдрия тимофѣі ѿ антіхия мелетии курилъ ярслмскии григории б҃гословець на
третьем же сборѣ колестинъ римьскии курилъ ѡлександрьскии оувеналии ерслмскиі на
четвертомь же сборѣ левонтии рамьскии анаталии ц҃рѧгорода оувеналии ерлмскии на
пѧтомь сборѣ римьскии валиги евтухи ц҃рѧгород аполинарии ѡлександрьскии домнинъ
антиахъскии на ѕ҃.мь сборѣ ѿ рима агафонъ гоѡргии ц҃рѧгород фофанъ антиѡхьскии ѿ
ѡлексанъдра петръ мнихъ на з҃.мь сборѣ ѡньдреянъ ѿ рима тарасии ц҃рѧграда
политианъ ѡлексаньдрьскии федоритъ антиѡхьскии илья ерлмскии и си вси своими
епспы сходѧще сѧ и прославлѧху по семь же сборѣ петръ гугнивыи со инѣми шедъ в
римъ и прстлъ въсхвативъ и разъврати вѣру ѿвергъ сѧ ѿ прстла ярлмска и
ѡлексаньдрьскаго ц҃рѧграда и ѡнтиахиискаго възмутиша италию всю сѣюще оученье
свое разно ѡви бо попове ѡдиною женою ѡженѣв сѧ служать а друзии до семые жены
поимаючи служать ихже блюсти сѧ оученья пращають же грѣхи иа дару еже есть злѣе
всего бгъ да схранить тѧ ѿ сего володимеръ же по семъ поемъ ц҃рю и настаса и
попы корсуньски с мощми с҃тго климента и фифа оучн҃ка его поима съсуды црк҃вныя
иконы на бл҃гнье себѣ постави же црк҃вь в корсунѣнѣ на горѣ иже съсыпаша средѣ
града кридуще приспу яже цр҃ки стоить и до сего д҃не взѧ жа ида ида мѣдѣнѣ двѣ
капищи и д҃ и конѣ мѣдѧны иже и нынѣ стоять за с҃тою б҃цею якоже невѣдуще мнѧть
я мрамарѧны суща вдасть же за вѣно грекомъ курсунь ѡпѧть цр҃цѣ дѣлѧ а самъ пріде
киеву яко приде повелѣ кумиры испроврещи ѡвы ѡсѣчи а другия ѡгневи предати
перуна же повелѣ привѧзати коневи къ хвусту и влещи с горы по боричеву на ручаи
в҃і мужа прістави тети жезльѥмь се же не яко древу чюющю но на поруганье бѣсу
иже прелщаше симь ѡбразом члв҃кы да възмездье прииметь ѿ члв҃къ а поругаѥмъ
влекому же ѥму по ручаю к днѣпру плакаху сѧ ѥго невѣрнии людье ѥще бо не бѧху
прияли ст҃аго крщ҃нья и привлекше вринуша и въ днѣпръ и пристави володимеръ рекъ
аще кде пристанеть вы то ѿрѣваите ѥго ѿ берега дондеже порогы проидеть то тогда
ѡхабите сѧ ѥго ѡни же повелѣная створиша яко пустиша и проиде сквозѣ порогы
изверже и вѣтръ на рѣцѣ и ѿтолѣ прослу перунѧна рѣнь якоже и до сего дне словеть
посемь же володимиръ посла по всему граду гл҃ѧ аще не ѡбрѧщеть сѧ кто рѣцѣ ба҃тъ
ли ли оубогъ или нищь ли работникъ противенъ мнѣ да будеть се слышавше людье с
радостью идѧху радующе сѧ и гл҃ще аще бы се не добро было не бы сего кнѧзь и
болѧрене прияли наоутрия же изиде володимеръ с попы цр҃цины и с корсуньскыми на
дънѣпръ и сниде сѧ бе щисла людии влѣзоша в воду и стаяху ѡвы до шие а друзии до
персии младии же ѿ берега друзии же млади держаще свершении же бродѧху попове же
стояще мл҃твы творѧху и бѧше си вѣдѣти радость на нб҃си и на земли толико д҃шь
спасаемыхъ а дьяволъ стенѧ гл҃ше оувы мнѣ яко ѡсюда прогоним есмь сде бо мнѧхъ
жилище имѣти яко сде не суть оученья апсльска ни суть вѣдуще б҃а но веселѧхъ сѧ
ѡ службѣ ихъ еже служаху мнѣ и се оуже побѣженъ ѥсмь ѿ невѣглас а не ѿ апслъ ни
ѿ мчн҃къ не имам оуже црствовати въ странах сихъ крстившим же сѧ людемъ идоша
кождо в домы своя володимеръ же радъ бывъ яко позна б҃а самъ и людье ѥго възрѣвъ
на нб҃о хсе б҃е створивыи нб҃о и землю призри на новыя люди сия и дажь имъ гси
оувѣдѣти тобе истиньнаго б҃а яко же оувѣдѣша страны хсьяньскыя оутверди и вѣру в
них праву и несовратьну и мнѣ помози гси на супротивнаго врага да надѣя сѧ на тѧ
и на твою державу побѣжю козни ѥго и се рекъ повелѣ рубити цр҃кви и поставлѧти
по мѣстомъ идеже стояху кумири и постави цр҃квь ст҃аго василья на холмѣ идеже
стояше кумиръ перунъ и прочии идеже творѧху потребы кнѧзь и людье и нача ставити
по градомъ цр҃кви и попы и лиди на крщ҃нье приводити по всѣмъ градом и селомъ
пославъ нача поимати оу нарочитое чади дѣти и даяти нача на оученье книжное
мт҃ре же чадъ сихъ плакаху по нихъ еще бо не бѧху сѧ оутвердили вѣрою но акы по
мертвеци плаках сѧ сим же раздаяномъ на оученье книгамъ събыс сѧ пррчство на
русьстѣи земли гл҃щее во ѡны д҃нии оуслышать глусии словеса книжная и яснъ
будеть языкъ гугнивых си бо не бѣша преди слышали словесе книжного но по б҃жью
строю и по млсти своеи помилова б҃ъ якоже пр҃ркъ помилуи ѥгоже аще хощю помилую
помилова бо ны пакы банею бытья и ѡбновленьем д҃ха по изволенью б҃жью а не по
нашим дѣлом блгснъ гсь исс хсс иже възлюби новыя люди русьскую землю просвѣти ю
крщ҃ньем с҃тымь тѣмь же и мы припадаѥм к нему гл҃ще гси ісс хсе что ти въздамы ѡ
всѣх яже въздасть нам грѣшником намъ сущемъ недоѹмѣѥм противу даромъ твоим
въздаянья въздати велии бо ѥси и чюна дѣла твоя величью твоему нѣс конца в родъ
и родъ въсхвалить дѣла твоя реку же съ дв҃домь придѣте възрадуемъ сѧ гсви
въскликнѣмъ б҃гу и сп҃су нашему варимъ ліце ѥго въ исповѣданьем їсповѣдающе сѧ
ѥму яко бл҃го яко в вѣкы млсть ѥго яко избавїл ны есть ѿ врагъ наших рекъше ѿ
идолъ суетных и пакы рцѣмъ съ дв҃дмь въспоите гсви пѣс нову воспоите гсви всѧ
землѧ въспоите гсви блгсвте имѧ ѥго блгсте д҃нь ѿ д҃не съпасенья ѥго възвѣстите
во языцѣх славу ѥго въ всѣх языцѣх чюдеса ѥго яко велии гсь и хваленъ зѣло и
величью ѥго нѣс конца колика ти радость не единъ ни два спасаѥта сѧ реч бо гсь
яко радость бываѥт на нб҃си ѡ единомь грѣшницѣ кающемь сѧ се же не ѥдинъ ни два
но бещисленое множьство к б҃у прїступиша с҃тымь крщ҃ньемь просвѣщени якоже и
пр҃ркъ реч въскроплю на вы воду чсту ї ѡчстите сѧ и ѿ идолъ вашихъ и ѿ грѣхъ
ваших пакы другии пр҃ркъ реч кто яко б҃ъ ѡтъемьлѧ грѣхы и преступая неправды яко
хотѧи млствъ ѥсть то ѡбратить и оущедрит ны и погрузить грѣхы наша въ глубинѣ
ибо павелъ гл҃ть братья елико нас крсти сѧ въ ісс хса въ см҃рти ѥго крстихомъ сѧ
и погребохом сѧ оубо с нимь крщ҃ньемь въ см҃рть да якоже въста хсс ѿ мертвых съ
славою ѡч҃ею якоже и мы въ ѡбновленьи житья поидемъ и пакы ветхая мимо идоша и
се быша новая нынѣ приближи сѧ нам сп҃снье нощь оуспѣ а д҃нь приближи сѧ им же
приведенье ѡбрѣтохом вѣрою въ блгдть сию им же хвалимъ сѧ и стоимъ нынѣ же
свободихом сѧ ѿ грѣха поработивше сѧ гсви имате плодъ вашь въ с҃щнье тѣм же
долъжни есмы работати гсви радующе сѧ ѥму реч бо дв҃дъ работаите гсви съ страхом
и радуите сѧ ѥму с трепетом мы же възопьемъ к гсу б҃у нашему гл҃ще блгснъ гсь
иже не дасть нас в ловитву зубомъ ихъ сѣть скруши сѧ и мы избавлени быхом ѿ
прельсти дьяволѧ и погибе памѧть ѥго с шюмом и гсь в вѣкы пребываеть хвалимъ ѿ
русьскых с҃новъ пѣваѥм въ тр҃ци а дѣмони проклинаеми ѿ бл҃говѣрных мужь и ѿ
вѣрных женъ иже прияли суть крещенье и покаянье въ ѿпущеньѥ грѣховъ новии людье
хьсяньстии избрании б҃омь володимеръ просвѣщенъ имъ и сн҃ве его и землѧ ѥго бѣ
бо оу него сн҃въ в҃і вышеславъ изѧславъ ярославъ с҃тополкъ всеволодъ с҃тославъ
мьстиславъ борисъ глѣбъ станиславъ позвиздъ судиславъ и посади вышеслава в
новѣгородѣ а изѧслава полотьскѣ а с҃тополка туровѣ а ярослава ростовѣ оумершю же
старѣишему вышеславу новѣгородѣ посадиша ярослава новѣгородѣ а бориса ростовѣ а
глѣба муромѣ с҃тослава деревѣхъ всеволода володимери мьстива тмуторокани и реч
володимеръ се не добро еже малъ городъ ѡколо киева и нача ставити городы по
деснѣ и по востри и по трубешеви и по сулѣ и по стугнѣ и поча нарубати мужѣ
лучьшиѣ ѿ словень и ѿ кривичь и ѿ чюди и ѿ вѧтичь и ѿ сихъ насели грады бѣ бо
рать ѿ печенгъ и бѣ воюя сѧ с ними и ѡдалая имъ Въ лѣт ҂ѕ҃ у҃ ҁ҃ Посемь же
володимеръ живѧше въ законѣ хсьяньстѣ помысли создати цр҃квь прес҃тыя б҃ца
пославъ приведе я мастеры ѿ грекъ и наченшю же здати и яко сконча зижа оукраси ю
иконами и поручи ю настасу корсѧнину и попы корсуньскыя и пристави служити в неи
вдавъ ту все еже бѣ взѧлъ в корсуни иконы и съсуды и кртсы Въ лѣт ҂ѕ҃ ѳ҃
Володимеръ заложи градъ бѣлъгородъ и наруби въ не ѿ инѣхъ городовъ и много людии
сведе во нь бѣ бо любѧ градъ сь Въ лѣт ҂ѕ҃ ф҃ Иде на хорваты пришедшю бо ѥму с
воины хорватьскыя и се печенѣзи придоша по ѡнои сторонѣ ѿ сулы володимеръ же
поиде противу имъ и срете и на трубеши ни бродѣ кде нынѣ переяславль и ста
володимеръ на сеи сторонѣ а печенѣзи на ѡнои и не смѧху си на ѡну страну ни ѡни
на сю страну и приѣха кнѧзь печенѣжьскыи к рѣкѣ во-ва володимера и реч ѥму
выпусти ты свои мужь а я свои да сѧ борета да аще твои мужь оударить моимь да не
воюемъ за три лѣта аще ли нашь мужь оударить да воюѥмъ за три лѣта и разидоста
сѧ разно володимеръ же приде въ товары посла бирїчи по товаромъ гл҃ѧ нѣту лї
такого мужа иже бы сѧ ялъ с печенѣжиномь и не ѡбрѣте сѧ никдѣже заутра приѣхаша
печенѣзи и свои мужь приведоша и в наших не быс и поча тужити володимеръ слѧ по
всѣм воемъ и прїде ѥдинъ старъ мужь ко кнѧзю и реч ѥму кнѧже есть оу мене ѥдинъ
с҃нъ меншеи дома а с четырми ѥсмь вышелъ а ѡнъ дома ѿ дѣтьства бо ѥго нѣс кто
имъ оударилъ единою бо ми и сварѧщю и ѡному мьнущю оусние разгнѣвавъ сѧ на мѧ
преторже череви рукама кнѧзь же се слышавъ радъ быс посла по нь и приведоша и ко
кнѧзю и кнѧзь повѣда ѥму всѧ се же реч кнѧже не вѣдѣ могу ли сѧ и да искусить мѧ
нѣту ли быка быка велика и силна и налѣзоша быкъ великъ и силенъ и повелѣ
раздраждити быка возложиша на нь желѣза горѧча и быка пустиша и побѣже быкъ мимо
и и похвати быка рукою за бокъ и вынѧ кожю с мѧсы елико ему рука зая и реч ѥму
володимеръ можеши сѧ с ни бороти и наоутрия придоша печенѣзи почаша звати нѣ ли
мужа се нашь доспѣлъ володимеръ же повелѣ тои нощи въ ѡружь и приступиша ту ѡбои
выпустиша печенѣзи мужь свои бѣ бо превеликъ зѣло и страшенъ и выступи мужь
володимерь и оузрѣ и печенѣзинъ и посмѣя сѧ бѣ бо середнии тѣломь и размѣривше
межи ѡбѣма полкома пустиша я к собѣ и яста сѧ почаста сѧ крѣпо держати и оудави
печенѣзина в руку до смерти и оудари имь ѡ землю и кликнуша и печенѣзи побѣгоша
и русь погнаша по них сѣкуще и прогнаша я володимеръ же радъ бывъ заложи городъ
на бротѣ томь и нареч и переяславль зане перея славу ѡтроко тъ володимеръ же
великимь мужемъ створи того и ѡц҃а ѥго володимеръ же възврати сѧ въ кыѥвъ с
побѣдою и съ славою великою Въ лѣт ҂ѕ҃ ф҃ в҃ Въ лѣт ҂ѕ҃ ф҃ г҃ В лѣт ҂ѕ҃ ф҃ д҃
Володимеръ видѣвъ цр҃квь свершену вшедъ в ню и помоли сѧ б҃у гл҃ѧ гси б҃е призри
с нб҃се и вижь и посѣти винограда своѥго и сверши яже насади десница твоя новыя
люди си им же ѡбратилъ ѥси срдце в разум познати тебе б҃а истинного и призри на
цр҃квь твою си юже создах недостоиныи рабъ твои въ имѧ рожьшая тѧ матере
приснод҃выя б҃ца аже кто помолить сѧ въ ц҃ркви сеи то оуслыши мл҃тву ѥго мл҃твы
ради прчстыя б҃ца и помолившю сѧ ему рекъ сице даю ц҃ркви сеи с҃тѣи бц҃и ѿ
имѣнья моѥго и ѿ градъ моихъ десѧтую часть и положи написавъ клѧтву въ ц҃ркви
сеи рек аще кто сего посудить да будет проклѧтъ и вдасть десѧтину настасу
корсунѧнину и створи праздникъ великъ въ тъ д҃нь болѧром и старцемъ людьскым и
оубогим раздая имѣнье много по сих же придоша печенѣзи к василеву и съступившим
сѧ и не могъ стерпѣти противу подъбѣгъ ста подъ мостом ѡдва оукры сѧ противных и
тогда ѡбѣща сѧ володимеръ поставити ц҃рквь василевѣ стаг преѡбраженья бѣ бо въ
тъ д҃нь преѡбраженье гсне егда си быс сѣча избывъ же володимеръ сего постави
ц҃рквь и створи праздник великъ варѧ т҃ Проваръ меду и съзываше болѧры своя и
посадникы старѣишины по всѣм градомъ и люди многы и раздая оубогым т҃ грив
Праздновавъ кнѧзь д҃нии и҃ и възвращашеть сѧ кыеву на оуспенье с҃тыя бц҃а и ту
пакы стварѧще праздник великъ сзывая бещисленое множство народа видѧ же лю
хьсяны суща радоваше сѧ д҃шею и тѣлом и тако по всѧ лѣта творѧше бѣ бо любѧ
словеса книжная слыша бо ѥдиною еугалье чтомо бл҃жни млствии яко ти помиловани
будет и пакы продаите имѣнья ваша и дадите нищим и пакы не скрываите собѣ
скровищь на земли идеже тлѧ тлить и татье подъкоповают но скрываите собѣ
скровище на нбсѣх идеже ни тлѧ тлить ни татье крадуть и дв҃да гл҃ща блж҃нъ мужь
милуя и дая соломона же слыша гл҃ща вдаяи нищему б҃у в заимъ дает си слышавъ
повелѣ всѧкому нищему и оубогому приходити на дворъ кнѧжь и взимати всѧку
потробу питье и яденье и ѿ скотьнїць кунами оустрои же и се рек яко немощнии и
болнии не могуть долѣсти двора моего повелѣ пристроити кола въскладше хлѣбы мѧса
рыбы ѡвощь розноличныи медъ въ бчелках а въ другых квасъ возити по городу
въпрашающим кде болнии и нищь не могы ходити тѣмъ раздаваху на потребу се же
пакы творѧше людем своимъ по всѧ недѣлѧ оустави на дворѣ въ гридьницѣ пиръ
творити и приходити болѧром и гридем и съцьскымъ и десѧцьскым и нарочитымъ мужем
при кнѧзи и безъ кнѧзѧ бываше множство ѿ мѧсъ ѿ скота и ѿ звѣрины бѧше по
изобилью ѿ всего егда же подъпьяхуть сѧ начьнѧхуть роптати на кнѧзь гл҃ще зло
есть нашим головамъ да намъ ясти деревѧными лъжицами а не сребрѧными се слышавъ
володимеръ повелѣ исковати лжицѣ сребрены ясти дружинѣ рек сице яко сребромь и
златом не имам налѣсти дружины а дружиною налѣзу сребро и злато яко же дѣдъ мои
и ѡц҃ь мои доиска сѧ дружиною злата и сребра бѣ бо володимеръ любѧ дружину и с
ними думая о строи земленѣм и ѡ ратехъ и оуставѣ земленѣм и бѣ жива съ кнѧзи
ѡколними миромь съ болеславомь лѧдьскымь и съ стефаномь оугрьскымь и съ
андрихомь чешьскымь и бѣ миръ межю ими и любы живѧше же володимеръ в страсѣ
б҃жьи и оумножиша сѧ разбоеве и рѣша епспи володимеру се оумножиша сѧ разбоиници
почто не казниши ихъ ѡн же реч имъ бою сѧ грѣха ѡни же рѣша ѥму ты поставленъ
ѥси ѿ б҃а на казнь злымъ а добрымъ на милованье достоить ти казнити разбоиника
но со испытомъ володимеръ же ѿвергъ виры нача казнити разбоиникы и рѣша епспи и
старци рать многа ѡже вира то на ѡружьи и на коних буди и реч володимеръ по
ѹстроенью ѡтьню и дѣдню В лѣт ҂ѕ҃ ф҃ е҃ Володимеру же шедшю новугороду по
верховьниѣ воѣ на печенѣгы бѣ бо рать велика бес перестани В сеже времѧ оувѣдѣша
печенѣзи яко кнѧзѧ нѣту придоша и сташа ѡколо бѣлагорода и не дадѧху вылѣсти из
города и быс гладъ великъ в городѣ и не бѣ лзѣ володимеру помочи не бѣ бо вои оу
него печенѣгъ же множьство много и оудолжи сѧ ѡстоя в городѣ и бѣ гладъ великъ и
створиша вѣче в городѣ и рѣша се оуже хочемъ померети ѿ глада а ѿ кнѧзѧ помочи
нѣту да луче ли ны померети вдаимы сѧ печенѣгомъ да кого живѧть кого ли
оумертвѧть оуже помираем ѿ глада и тако свѣтъ створиша бѣ же единъ старець не
былъ на вѣчи томь и впраша что ради вѣче было и людье повѣдаша ѥму яко ѹтро
хотѧт сѧ людье передати печенѣгом се слышавъ посла по старѣишины градьскыя и реч
имъ слышахъ яко хочете сѧ передати печенѣгом не стерпѧть людье глада и реч имъ
послушаите мене не передаите сѧ за г҃ д҃ни и я вы что велю створите ѡни же ради
ѡбѣщаша сѧ послушати и реч имъ сберѣте аче и по горсти ѡвса или пшеницѣ ли
ѡтрубъ ѡни же шедше ради снискаша и повелѣ женамъ створити цѣжь в немь же варѧть
кисель и повелѣ ископати колодѧзь и встави тамо кадь и нальяти цѣжа кадь и
повелѣ другыи колодѧзь ископати и вставити тамо кадь и повелѣ искати меду ѡни же
шедше взѧша меду лукно бѣ бо погребено в кнѧжи медуши и повелѣ росытити велми и
въльяти в кадь в друзѣмь колодѧзи оутро же повелѣ послати по печенѣгы и горожане
же рѣша шедше к печенѣгом поимѣте к собѣ таль нашь а вы поидѣте до і҃ мужь в
градъ да видите что сѧ дѣеть в градѣ нашем печенѣзи же ради бывше мнѧще яко
предати сѧ хотѧт пояша оу них тали а сами избраша лучьшиѣ мужи в городѣхъ и
послаша в градъ да розглѧдають в городѣ что сѧ дѣеть и придоша в городъ и рекоша
имъ людье почто губите себе коли можете престояти нас аще стоите за і҃ лѣт что
можете створити нам имѣемъ бо кормлю ѿ землѣ аще ли не вѣруѥте да оузрите своима
ѡчима и приведоша я къ кладѧзю идѣже цѣжь и почерпоша вѣдромь и льяша в латки и
яко свариша кїсель и поимше придоша с ними к другому кладѧзю и почерпоша сыты и
почаша ясти сами первое потомь же печенѣзи и оудивиша сѧ и рекоша не имуть вѣры
наши кнѧзи аще не ядѧт сами людье же нальяша корчагу цѣжа и сыты ѿ колодѧзѧ
вдаша печенѣгом ѡни же пришедше повѣдаша всѧ бывшая и варивше яша кнѧзи
печенѣзьстии и подивиша сѧ и поимше тали своя и ѡнѣхъ пустивше въсташа ѿ града
въ своя си идоша В лѣт ҂ѕ҃ ф҃ ѕ҃ В лѣт ҂ѕ҃ ф҃ з҃ В лѣт ҂ѕ҃ ф҃ и҃ Престави сѧ
малъѳрѣдь в се же лѣто престави сѧ и рогънѣдь мати ярославлѧ В лѣт ҂ѕ҃ ф҃ ѳ҃
Престави сѧ изѧславъ ѡц҃ь брѧчиславль сн҃ъ володимерь В лѣт ҂ѕ҃ ф҃ і҃ В лѣт ҂ѕ҃
ф҃ а҃і Престави сѧ всеславъ с҃нъ изѧславль внукъ володимерь В лѣт ҂ѕ҃ ф҃ в҃і В
лѣт ҂ѕ҃ ф҃ г҃і В лѣ ҂ѕ҃ ф҃ д҃і в лѣт ҂ѕ҃ ф҃ е҃і Пренесени с҃тии въ с҃тую бц҃ю В
лѣт ҂ѕ҃ ф҃ ѕ҃і В лѣт ҂ѕ҃ ф҃ з҃і В лѣт ҂ѕ҃ ф҃ и҃і В лѣт ҂ѕ҃ ф҃ ѳ҃і Престави сѧ
црцсѧ володимерѧя анна В лѣт ҂ѕ҃ ф҃ к҃ В лѣт ҂ѕ҃ ф҃ к҃ а В лѣт ҂ѕ҃ ф҃ к҃ в
Ярославу же сущю новѣгородѣ и оурокомь дающю кыѥву двѣ тысѧчѣ гривнѣ ѿ года до
года а тысѧчю новѣгородѣ гридемъ раздаваху а тако даяху посадници новъгородьстии
а ярославъ сего не даяше ѡц҃ю своѥму и реч володимеръ требите путь и мостите
мостъ хотѧшеть бо на ярослава ити на с҃на своѥго но разболѣ сѧ В лѣт ҂ѕ҃ ф҃ к҃ г
Хотѧщю володимеру ити на ярослава ярославъ же пославъ за море приведе варѧгы боя
сѧ ѡц҃а своѥго но б҃ъ не вдасть дьяволу радости володимеру бо разболѣвшю сѧ в
сеже времѧ бѧше оу него борисъ печенѣгом идущемъ на русь посла противу имъ
бориса самъ бо болѧше велми в неиже болести и сконча сѧ мцса иоулѧ въ е҃і д҃нь
Оумре же на берестовѣмь и потаиша и бѣ бо с҃тополкъ кыевѣ ночью же межю клѣтми
проимавше помостъ ѡбертѣвше в коверъ и оужи съвѣсиша на землю възложьше и на
сани везъше поставиша и въ с҃тѣи бц҃и юже бѣ създалъ самъ се же оувѣдѣвъше людье
бе щисла снидоша сѧ и плакаша сѧ по немь болѧре и акы заступника ихъ земли
оубозии акы заступника и кормителѧ и вложиша и в корсту мороморѧну схраниша тѣло
ѥго с плачемь блж҃наго кнѧзѧ се есть новыи костѧнтинъ великого рима иже кртсивъ
сѧ сам и люди своя тако и сь створи подобно ѥму аще бо бѣ и преже на скверньную
похоть желая но послѣ же прилежа к покаянью яко же апслъ вѣщаваеть идеже
оумножить сѧ грѣхъ ту изобильствуеть блгдть дивно же есть се колико добра
створїлъ русьстѣи земли кртсивъ ю мы же хсьяне суще не въздаем почестья противу
ѡного възданью аще бо ѡнъ не крстилъ бы насъ то нынѣ были быхомъ в прельсти
дьяволи якоже и прародители наши погынуша да аще быхом имѣли потщанье и мольбы
приносили б҃у за нь в д҃нь преставленья ѥго и видѧ бы б҃ъ тщанье наше к нему
прославилъ бы и намъ бо достоить за нь б҃а молити понеже тѣмь б҃а познахом но
дажь ти гсь по срцдю твоему и всѧ прошенья твоя исполни ѥгоже желаше цртсва
нбнсаго дажь ти гсь вѣнець с праведными в пищи раистѣи веселье и ликъствованье
съ аврамомь и с прочими патриархы якоже соломонъ реч оумершю мужю праведну не
погыбаеть оупованье сего бо в памѧть держать русьстии людье поминающе с҃тое
крщ҃нье и прославлѧють б҃а въ млт҃вахъ и в пѣснехъ и въ псалмѣхъ поюще гсви
новии людье просвѣщени ст҃ымь дх҃мь чающе надежи великаго и сп҃са нашего ісс хса
въздати комуждо противу трудомъ неиздреченьную радость юже буди оулучити всѣмъ
хсьяномъ- ѡ оубьеньи борисовѣ С҃тополкъ же сѣде кыевѣ по ѡ҃ци своемь и съзва
кыяны и нача даяти имъ имѣнье ѡни же приимаху и не бѣ срцде ихъ с нимь яко
братья ихъ бѣша с борисомь и борису же възъвратившю сѧ съ вои не ѡбрѣтшю
печенѣгъ вѣсть приде к нему ѡц҃ь ти оумерелъ и плака сѧ по ѡц҃и велми любимъ бо
бѣ ѡц҃емь своимь паче всѣхъ и ста на льтѣ пришедъ рѣша же ѥму дружина ѡтнѧ се
дружина оу тобе ѡтьнѧ и вои поиди сѧди кыевѣ на столѣ ѡтни ѡнъ же реч не буди
мнѣ възнѧти рукы на брата своѥго старѣишаго аще и ѡц҃ь ми оумре то сь ми буди въ
ѡц҃а мѣсто и се слышавше вои разидоша сѧ ѿ него борисъ же стояше съ ѡтрокы
своими ст҃ополкъ же исполнивъ сѧ безаконья каиновъ смыслъ приимъ посылая к
борису гл҃ше яко с тобою хочю любовь имѣти и къ ѡтню придамь ти а льстѧ под нимь
како бы и погубити ст҃ополкъ же приде ночью вышегороду ѡтаи призва путшю и
вышегородьскыѣ болѧрьцѣ и реч имъ прияете ли ми всѣмъ срцдмь реч же путьша с
вышегородьци можемъ главы своя сложити за тѧ ѡнъ же реч имъ не повѣдуче никому
же шедше оубиите брата моѥго бориса ѡни же вскорѣ ѡбѣщаша сѧ ему се створити ѡ
сѧковыхъ бо соломъ реч скори суть пролити кровь бес правды ти бо ѡбѣщают сѧ
крови сбирають собѣ злая сихъ путье суть скончавающих безаконье нечестьемь бо
свою дш҃ю емлють послании же придоша на льто ночью и подъступиша ближе и слышаша
блж҃наго бориса поюща заоутреню бѣ бо ему вѣсть оуже яко хотѧть погубити и и
вставъ нача пѣти гл҃ѧ Гси что сѧ оумножиша стужающии мнѣ мнози въстають на мѧ и
пакы яко стрѣлы твоя оуньзоша во мнѣ яко азъ на раны готовъ и болѣзнь моя предо
мною есть и пакы гл҃ше гси оуслыши млт҃ву мою и не вниди в судъ с рабомъ своимъ
яко не ѡправдит сѧ предъ тобою всѧкъ живыи яко погна врагъ дш҃ю мою и кончавъ
ѡксапсалма оувидѣвъ яко послани суть губитъ ѥго нача пѣти псл҃тырю гл҃ѧ яко
ѡбидоша мѧ оунци тучни и сборъ злобивыхъ ѡсѣде мѧ гси б҃е мои на тѧ уповах и
сп҃си мѧ и ѿ всѣхъ гонѧщих избави мѧ посемь же нача канунъ пѣти таче кончавъ
заоутреню помолі сѧ гл҃ѧ зрѧ на икону на ѡбразъ влчднь гл҃ѧ сице гси ісс хсс иже
симь ѡбразомь яви сѧ на земли спс҃нья ради нашего изволивъ своею волею
пригвоздити на кртсѣ руцѣ свои и приимъ стртсь грѣхъ ради наших тако и мене
сподоби прияти стртсь се же не ѿ противныхъ приимаю но ѿ брата своего и не
створи ѥму гси в семь грѣха и помолившю сѧ ему възлеже на ѡдрѣ своем и се
нападоша акы звѣрье дивии ѡколо шатра и насунуша и копьи и прободоша бориса и
слугу ѥго падша на нем прободоша с нимь бѣ бо се любимъ борисомь бѧше ѡтрокъ сь
родомь сн҃ъ оугърескъ именемь геѡрги ѥго же люблѧше повелику борисъ бѣ бо
възложилъ на нь гривну злату велику в неи же предъстояше пред нимь и избиша же и
ины ѡтрокы борисовы многы геѡргевї же сему не могуще вборзѣ снѧти гривны съ шиѣ
усѣкнуша главу ѥго и тако снѧша и тѣмь же послѣ же не ѡбрѣтоша тѣла сего въ
трупии бориса же оубивше ѡканьнии оувертѣвше в шатеръ възложивше на кола
повезоша и и еще дышющю ему оувѣдѣвше же се ѡканьныи ст҃ополкъ яко еще дышеть
посла два варѧга прикончатъ ѥго ѡнѣма же пришедшема яко и еще живъ есть единъ ею
извлекъ мечь проньзе и къ срцдю и тако сконча сѧ блж҃ныи борисъ вѣнець приемъ ѿ
хса б҃а съ праведными причетъ сѧ съ прр҃кы и аплсы с ликы мч҃нчьскыми водварѧя
сѧ авраму на лонѣ почивая видѧ неиздреченьную радость въспѣвая съ анг҃лы и
веселѧ сѧ в лику ст҃ыхъ и положиша тѣло ѥго принесше ѡтаи вышегороду оу црк҃ве
стаг василья ѡканьнии же си оубиицѣ придоша къ ст҃ополку акъ хулу имуще
безаконьници суть же имена симъ законопреступником путьша и талець еловить
лѧшько ѡц҃ь же ихъ сотона сици бо слугы бѣси бывають бѣси бо на злое посылаѥми
бывають англ҃и на бл҃гое посылаѥми ан҃глъ бо члв҃ку зла не створѧеть но бл҃гое
мыслить ему всегда паче же хьсяномъ помагають и заступають ѿ супротивнаго
дьявола а бѣси на злое всегда ловѧть завидѧще ему понеже видѧть члв҃ка б҃мь
почьщена и завидѧще ему на зло слеми скори суть золъ бо члв҃къ тща сѧ на злое не
хужи есть бѣса бѣси бо б҃а боят сѧ а золъ члв҃къ ни б҃а боит сѧ ни члв҃къ сѧ
стыдить бѣси бо крста сѧ боять гнсѧ а члв҃къ золъ ни кртса сѧ боить сто҃полкъ же
ѡканьныи помысли въ собѣ рекъ се оубихъ борїса како бы оубити глѣба ї приемъ
помыслъ каиновъ с лестью посла къ глѣбу гл҃ѧ сице поиди вборзѣ ѡц҃ь тѧ зоветь не
сдравить бо велми глѣбъ же вборзѣ всѣдъ на конѣ с малою дружиною поиде бѣ бо
послушливъ ѡц҃ю и пришедшю ему на волгу на поли потче сѧ конь в рвѣ и наломи ему
ногу мало и приде смоленьску и поиде ѿ смоленьска яко зрѣемо и ста на смѧдинѣ в
насадѣ в се же времѧ пришла бѣ вѣсть къ ярославу ѿ передъславы ѡ ѡтни смр҃ти и
посла ярославъ къ глѣбу гл҃ѧ не ходи ѡц҃ь ти оумерлъ а братъ ти оубьенъ ѿ
с҃тополка се слышавъ глѣбъ възпи велми съ слезами плача сѧ по ѡц҃и паче же по
братѣ и нача молити сѧ съ слезами гл҃ѧ оувы мнѣ гси луче бы ми оумрети съ
братомь нежели жити на свѣтѣ семь аще бо быхъ брате мои видѣлъ лице твое
англское оумерлъ бых с тобою нынѣ же что ради ѡстахъ азъ единъ кдѣ суть словеса
твоя яже гл҃а къ мнѣ брате мои любимыи нынѣ оуже не оуслышю тихаго твоего
наказанья да аще ѥси получилъ дерзновенье оу б҃а моли сѧ ѡ мнѣ да и азъ быхъ ту
же стртсь приялъ луче бо ми было с тобою жити неже въ свѣтѣ семь прелестнѣмь и
сице ему молѧщю сѧ съ слезами се внезапу придоша послании ѿ с҃тополка на
погубленье глѣбу и ту абье послании яша корабль глѣбовъ и ѡбнажиша ѡружье ѡтроци
глѣбови оуныша ѡканьныи же посланыи горѧсѣръ повелѣ вборзѣ зарѣзати глѣба поваръ
же глѣбовъ именемь торчинъ вынезъ ножь зарѣза глѣба акы агнѧ непорочно принесе
сѧ на жертву бв҃и в воню бл҃гооуханья жертва словесная и прия вѣнець вшедъ въ
нбнсыя ѡбители и оузрѣ желаемаго брата своего и радоваше сѧ с нимь
неиздреченьною радостью юже оулучиста братолюбьемь своимь се коль добро и коль
красно еже жити братома вкупѣ ѡканьнии же възвратиша сѧ въспѧть якоже реч дв҃дъ
да възвратѧт сѧ грѣшници въ адъ ѡнѣм же пришедшимъ и повѣдаша с҃тополку яко
створихом повелѣная тобою ѡнъ же се слышавъ възнесе сѧ срдце ѥго болма не вѣдыи
дв҃да гл҃ща что сѧ хвалиши ѡ злобѣ силныи безаконье весь дн҃ь оумысли языкъ твои
глѣбу же оубьену бывшю и повержену на брезѣ межи двѣма колодама посемь же вземше
везоша и и положиша и оу брата своѥго бориса оу црк҃ве стаг василья и съвкуплена
тѣломь паче же дш҃ама оу въладыкы все црѧс пребывающа в радости бесконечнѣи во
свѣтѣ неиздреченьнѣмь подающа ицѣлебныя дары русьстѣи земли и инѣмъ приходѧщим
странным с вѣрою даета ицѣленье хромым ходити слѣпымъ прозрѣнье болѧщим цѣлбы
ѡкованым разрѣшенье темницам ѿверзенье печалным оутѣха напастным избавленье и
еста заступника русьстѣи земли и свѣтилника сияюща и молѧща сѧ воину къ влдцѣ ѡ
своихъ людех тѣм же и мы должни есмы хвалити достоино стрспца хсва молѧще сѧ
прилѣжно к нима рекуще радуита сѧ стрспца хвса русьскыя землѧ яже ицѣленье
подаета приходѧщим к вамъ вѣрою и любовью радуита сѧ нбсная жителѧ въ плоти
анг҃ла быста единомысленая служителѧ верста единоѡбразна с҃тымъ единодш҃ьна тѣмь
стражющимъ всѣм ицѣленье подаета радуита сѧ борисе и глѣбе б҃омд҃рая яко потока
точита ѿ кладѧзѧ воды живоносныя ицѣленья истѣкають вѣрным людемъ на ицѣленье
радуита сѧ лукаваго змия поправша свѣтозарна явиста сѧ яко свѣтилѣ ѡзарѧюща всю
землю русьскую всегда тму ѿгонѧща явлѧюща сѧ вѣрою неоуклоньною радуита сѧ
недрѣманьное ѡко стѧжавша дш҃а на свершенье бж҃ье ст҃хъ заповѣди приимше в срдці
своемь блжн҃ая радуита сѧ брата вкупѣ в мѣстѣхъ златозарныхъ в селѣхъ нбнсыхъ в
славѣ неоувѧдающеи ея же по достоянью сподобиста сѧ радуита сѧ б҃жьими
свѣтлостьми явѣ ѡблистаеми всего мира ѡбиходита бѣсы ѿгонѧща недугы ицѣлѧюща
свѣтилника предобрая заступника теплая суща съ бм҃ь бжтсвенами лучами ражизаема
воину доблѧя стрстьника дш҃а просвѣщающа вѣрнымъ людем възвысила бо есть ваю
свѣтоносная любы нбсная тѣмь красных всѣхъ наслѣдоваста въ нбнсѣмь житьи славу и
раискую пищю и свѣтъ разумныи красныя радости радуита сѧ яко всѧ напаяюща срцда
горести и болѣзнї ѿгонѧща стрсти злыя ицѣлѧюща каплѧми кровными ст҃ыми ѡчервивша
багрѧницю славная ту же красно носѧща съ хсмсь црствуета всегда молѧща сѧ за
новыя люди хьсяньскыя и сродникы своя землѧ бо блгсви сѧ ваю кровью и мощьми
лежаща дх҃мь бжственымь просвѣщаета в неи же съ мч҃нкы яко мчн҃ка за людї своя
молита сѧ радуита сѧ свѣтлѣи звѣздѣ заоутра въсходѧщии но хослюбивая стрпсцѧ и
заступника наша покорита поганыя подъ нозѣ кнѧземъ нашим молѧща сѧ къ влцдѣ б҃у
нашему мирно пребывати в совокуплении и въ сдравии избавѧща ѿ оусобныя рати и ѿ
пронырьства дьяволѧ сподобита же и нас поющих и почитающих ваю чстное торжьство
въ всѧ вѣкы до скончанья·:- Ст҃ополкъ же сь ѡканьныи и злыи оуби ст҃ослава
пославъ в горѣ оугорьстѣи бѣжащю ему въ оугры и нача помышлѧти яко избью всю
братью свою и прииму власть русьскую единъ помысливъ высокооумъемь своимь не
вѣдыи яко б҃ъ даеть власть ему же хощеть поставлѧеть бо црсѧ и кнѧзѧ вышнии ему
же хощеть дасть аще бо кая землѧ оуправит сѧ прде бм҃ь поставлѧеть еи црсѧ или
кнѧзѧ праведна любѧща судъ и правду и властелѧ оустраяеть и судью правѧщаго судъ
аще бо кнѧзи правьдиви бывають в земли то многа ѿдают сѧ согрѣшенья аще ли зли и
лукави бывають то болше зло наводить б҃ъ на землю понеже то глава есть земли
тако бо исаия реч согрѣшиша ѿ главы и до ногу еже есть ѿ црсѧ и до простыхъ
людии лютѣ бо граду тому в немьже кнѧзь оунъ любѧи вино пити съ гусльми и съ
младыми свѣтнїкы сѧковыя бо б҃ъ даѥть за грѣхы а старыя и мд҃рыя ѿиметь яко же
исаия г҃леть ѿиметь гсь ѿ иерлмса крѣпкаго исполина и члв҃ка храбра и судью и
пррк҃а и смѣрена старца разумна послушлива поставлю оуношю кнѧзѧ имъ и ругателѧ
ѡбладающа ими С҃тополкъ же ѡканныи нача кнѧжити кыевѣ созвавъ люди нача даяти
ѡвѣмъ корзна а другым кунами и раздая множьство ярославу же не вѣдущю ѿтьнѣ
смр҃ти варѧзи бѧху мнози оу ярослава и насилье творѧху новгородцем и женамъ ихъ
вставше новгородци избиша вѧрѧгы во дворѣ поромони и разгнѣва сѧ ярославъ и шедъ
на рокомъ сѣде въ дворѣ пославъ к новгородцемъ реч оуже мнѣ сихъ не крѣсити и
позва к собѣ нарочитыѣ мужи иже бѧху иссѣкли варѧгы ѡбльстивъ и исѣче в ту же
нощь приде ему вѣсть ис кыева ѿ сестры ѥго передъславы си ѡц҃ь ти оумерлъ а
с҃тополкъ сѣдитъ ти кыевѣ оубивъ бориса а на глѣба посла а блюди сѧ ѥго повелику
се слышавъ печаленъ быс ѡ ѡц҃и и ѡ дружинѣ заоутра же собравъ избытокъ
новгородець ярославъ реч ѡ люба моя дружина юже вчера избихъ на вѣчи ѡц҃ь мои
оумерлъ а с҃тополкъ сѣди кыевѣ избивая братью свою и рѣша новгородци аще кнѧже
братя наша исѣчена суть можемъ по тобѣ бороти и събра ярославъ варѧгъ тысѧчю а
прочих вои м҃ и поиде на с҃тополка нарекъ б҃а рекъ не я почахъ избивати братю но
ѡнъ да будеть ѿместьникъ б҃ъ крове братя моея зане без вины пролья кровь
борисову и глѣбову праведною еда и мнѣ сице же створить но суди ми гси по правдѣ
да скончает сѧ злоба грѣшнаго и поиде на ст҃ополъка слышавше се ст҃ополкъ идуща
ярослава пристрои бе щисла вои ѡнъ полъ днѣпра а ярославъ ѡбъ сю Начало кнѧженья
ярославлѧ кыевѣ В лѣт ҂ѕ҃ ф҃ к҃ д Приде ярославъ и сташа противу ѡ полъ днѣпра и
не смѧху ни си ѡнѣхъ ни ѡни сихъ начати и стояша мц҃ѣ г҃ противу собѣ и воевода
нача с҃тополчь ѣздѧ възлѣ берегъ оукарѧти новгородцѣ гл҃ѧ что придосте с
хромьцемь симь ѡ вы плотници суще а приставимъ вы хоромомъ рубити нашимъ се
слышавше новгородци рѣша ярославу яко заоутра перевеземъ сѧ на не аще кто не
поидеть с нами сами потнемъ бѣ бо оуже в заморозъ с҃тополкъ стояше межи двѣма
ѡзерома и всю нощь пилъ бѣ с дружиною своею ярослав же заоутра исполчивъ дружину
свою противу свѣту перевезе сѧ и высѣдъ на брегъ ѿринуша лодьѣ ѿ берега и
поидоша противу собѣ и сступиша сѧ на мѣстѣ быс сѣча зла и не бѣ лзѣ ѡзеромь
печенѣгомъ помагати и притиснуша с҃тополка с дружиною къ зеру и въступиша на
ледъ и ѡбломи сѧ с ними ледъ и ѡдалати нача ярославъ с҃тополкъ же бѣжа в лѧхы
ярославъ же сѣде кыевѣ на столѣ ѡтьни и дѣдни И бы тогда ярославъ новѣгородѣ лѣт
к҃ и В лѣт ҂ѕ҃ ф҃ к҃ е Ярославъ иде и погорѣ цр҃кви В лѣт ҂ѕ҃ ф҃ к҃ ѕ Приде
болеславъ съ с҃тополкомь на ярослава с лѧхы ярославъ же совокупивъ русь и варѧгы
и словѣнѣ поиде противу болеславу и ст҃ополку приде волыню и сташа ѡбаполъ рѣкы
буга и бѣ оу ярослава кормилець и воевода именемь буды нача оукарѧти болеслава
гл҃ѧ да то ти прободемъ трѣскою черево твое толъстое бѣ бо болеславъ великъ и
тѧжекъ яко и на кони не могы сѣдѣти но бѧше смыслень и реч болеславъ къ дружинѣ
своеи аще вы сего оукора не жаль азъ единъ погыну всѣдъ на конь вбреде в рѣку и
по немь вои ѥго ярослав же не оутѧгну исполчити сѧ и побѣди болеславъ ярослава
ярославъ же оубѣжа съ д҃.ми мужи новугороду болеславъ же вниде в кыевъ съ
с҃тополкомь и реч болеславъ разведѣте дружїну мою по городомъ на покоръмъ и быс
тако ярославу же прїбѣгшю новугороду и хотѧше бѣжати за море и посадникъ
коснѧтинъ сн҃ъ добрынь с новгородьци расѣкоша лодьѣ ярославлѣ рекуще хочемъ сѧ и
еще бити съ болеславомъ и съ ст҃ополкомь начаша скотъ събирати ѿ мужа по д҃ куны
а ѿ старостъ по і҃ грив а ѿ бояръ по и҃і грив и приведоша варѧгы вдаша имъ скотъ
и совокупи ярославъ воя многы болеславъ же бѣ кыевѣ сѣдѧ ѡканьныи же с҃тополкъ
реч елико же лѧховъ по городу избиваите я и избиша лѧхы болеславъ же побѣже ис
кыева възма имѣнье и бояры ярославлѣ и сестрѣ ѥго и настаса пристави
десѧтиньнаго ко имѣнью бѣ бо сѧ ѥму ввѣрилъ лестью и людии множьство веде с
собою и городы червеньскыя зая собѣ и приде в свою землю с҃тополкъ же нача
кнѧжити кыевѣ и поиде ярославъ на с҃тополка и бѣжа с҃тополкъ в печенѣгы В лѣт
҂ѕ҃ ф҃ к҃ з Приде с҃тополкъ с печенѣгы в силѣ тѧжьцѣ и ярославъ собра множьство
вои и взиде противу ему на льто ярославъ ста на мѣстѣ идеже оубиша бориса
въздѣвъ руцѣ на н҃бо реч кровь брата моѥго вопьеть к тобѣ влкдо мьсти ѿ крове
праведнаго сего якоже мьстилъ ѥси крове авелевы положивъ на каинѣ стенанье и
трѧсенье тако положи и на семь помоливъ сѧ и рекъ брата моя аще еста и тѣломь
ѿсюда но мл҃твою помозѣта ми на противнаго сего ѹбиицю и гордаго и се ему рекшю
поидоша противу собѣ и покрыша по летьское ѡбои ѿ множьства вои бѣ же пѧтокъ
тогда въсходѧщю слн҃цю и сступиша сѧ ѡбои быс сѣча зла яка же не была в руси и
за рукы емлюче сѣцѧху сѧ и сступаша сѧ трижды яко по ѹдольемь крови тещи К
вечеру же ѡдолѣ ярославъ а с҃тополкъ бѣжа и бѣжащю ему нападе на нь бѣсъ и
раслабѣша кости ѥго не можаше сѣдѣти и несѧхуть и на носилѣхъ принесоша и къ
бестою бѣгающе с нимь ѡнъ же гл҃ше побѣгнѣте со мною женуть по насъ ѡтроци же
ѥго всылаху противу еда кто женеть по насъ и не бѣ никогоже в слѣдъ гонѧщаго и
бѣжаху с нимь ѡнъ же в немощи лежа въсхопивъ сѧ гл҃ше ѡсе женуть побѣгнѣте не
можаше терпѣти на единомь мѣстѣ и пробѣжа лѧдьскую землю гонимъ б҃ьимъ гнѣвомъ
прибѣжа в пустыню межю лѧхы и чехы испроверже злѣ животъ свои ѥго же по правдѣ
яко неправедну суду нашедшю на нь по ѡшествии сего свѣта прияша мукы ѡканьнаго
показоваше явѣ посланая пагубная рана въ смр҃ть немїлостивно въгна и по смр҃ти
вѣчно мучимъ есть свѧзанъ есть же могыла ѥго в пустыни и до сего дне исходить же
ѿ нея смрадъ золъ се же б҃ъ показа на наказанье кнѧземъ русьскым да аще сии еще
сице же створѧть такоже зло оубииство з҃ бо мьстии прия каинъ оубивъ авелѧ а
ламехъ о҃ Понеже бѣ каинъ не вѣдыи мьщенья прияти ѿ б҃а а ламехъ вѣдыи казнь
бывши на прародителю ѥго створи оубииство реч бо ламехъ къ своима женома мужа
оубихъ въ вредъ мнѣ и оуношю въ язву мнѣ тѣмь же реч о҃ мьстии на мнѣ понеже реч
вѣдая створихъ се ламехъ оуби два брата енохова и поя собѣ женѣ ею се же
с҃тополкъ новыи авимелехъ иже сѧ бѣ родилъ ѿ прелюбодѣянья иже изби братю свою
сн҃ы гедеѡны тако и сь быс ярославъ же сѣде кыевѣ оутеръ пота с дружиною своею
показавъ побѣду и трудъ великъ В лѣт ҂ѕ҃ ф҃ к҃ и Роди сѧ оу ярослава с҃нъ и
нареч имѧ ѥму володимеръ В лѣт ҂ѕ҃ ф҃ к҃ ѳ Приде брѧчиславъ с҃нъ изѧславль внукъ
володимърь на новъгородъ и зая новъгородъ и поимъ новгородцѣ и имѣнье ихъ поиде
полотьску ѡпѧть и пришедшю ему к судомири рѣцѣ и ярославъ ис кыева въ з҃ д҃нь
постиже и ту и побѣди ярославъ брѧчислава и новгородцѣ вороти новугороду а
брѧчиславъ бѣжа полотьску В лѣт ҂ѕ҃ ф҃ л҃ Приде ярославъ къ берестию въ си же
времена мьстиславу сущю тмутороканю поиде на касогы слышавъ же се кнѧзь
касожьскыи редедѧ изиде противу тому и ставшема ѡбѣма полкома противу собѣ и реч
редедѧ къ мьстиславу что ради губивѣ дружину межи собою но сы.идевѣ сѧ сама
боротъ да аще ѡдолѣешї ты то возмеши имѣнье мое и жену мою и дѣти моѣ ї землю
мою аще ли азъ ѡдолѣю то възму твое все и реч мьстиславъ тако буди и реч редедѧ
ко мьстиславу не ѡружьемь сѧ бьевѣ но борьбою и яста сѧ бороти крѣпко и надолзѣ
борющема сѧ има нача изнемагати мьстиславъ бѣ бо великъ и силенъ редедѧ и реч
мьстиславъ ѡ прчстая бц҃е помози ми аще бо ѹдолѣю сему сзижю цр҃квь во имѧ твое
и се рекъ оудари имь ѡ землю и вынзе ножь зарѣза редедю шедъ в землю ѥго взѧ все
имѣнье ѥго жену ѥго и дѣти ѥго и дань възложи на касогы и пришедъ тьмутороканю
заложи црк҃вь с҃тыя бц҃а и созда ю яже стоить и до сего дн҃е тьмуторокани В лѣт
҂ѕ҃ ф҃ л҃ а Поиде мьстиславъ на ярослава с козары и съ касогы В лѣт ҂ѕ҃ ф҃ л҃ в
Ярославу сущю новѣгородѣ приде мьстиславъ ис тъмутороканѧ кыеву и и не прияша
ѥго кыяне ѡнъ же шедъ сѣде на столѣ черниговѣ ярославу сущю новѣгородѣ тогда В
се же лѣт Въсташа волъсви в суждали избиваху старую чадь къ дьяволю наоущенью и
бѣсованью гл҃ще яко си держать гобино бѣ мѧтежь великъ и голодъ по всеи тои
странѣ идоша по волзѣ вси людье в болгары и привезоша и тако ѡжиша слышав же
ярославъ волхвы приде суздалю изъимавъ волхвы расточи а другыми показни рекъ
сице б҃ъ наводить по грѣхомъ на куюждо землю гладом или моромъ ли ведромь ли
иною казнью а члв҃къ не вѣсть ничтоже и възвративъ сѧ ярославъ приде
новуногороду и посла за море по варѧгы и прїде якунъ с варѧгы и бѣ якунъ слѣпъ
луда бѣ оу него золотомь истъкана и приде къ ярославу иде ярославъ съ якуномь на
мьстислава мьстиславъ же слышавъ взиде противу има к листвену мьстиславъ же с
вечера исполчивъ дружину и постави сѣверъ въ чело противу варѧгомъ а сам ста с
дружиною своею по крилома и бывши нощи быс тма молонья и громъ и дождь реч
мьстиславъ дружинѣ своеи поидемъ на не и поиде мьстиславъ и ярославъ противу
собѣ и сступи сѧ чело сѣверъ съ варѧгы и быс сѣча силна яко посвѣтѧше молонья
блещашеть сѧ ѡружье и бѣ гроза велика и сѣча силна и страшна видѣв же ярославъ
яко побѣжаемъ есть побѣже съ якуномъ кнѧземь варѧжьскым и якунъ ту ѿбѣже луды
златоѣ ярославъ же приде новугороду а якунъ иде за море мьстиславъ же ѡ светъ
заоутра видѣвъ лежачиѣ сѣчены ѿ своих сѣверъ и варѧгы ярославлѣ и реч кто сему
не радъ се лежить сѣверѧнинъ а се варѧгъ а дружина своя цѣла и посла мьстиславъ
по ярославѣ гл҃ѧ сѧди в своемь кыевѣ ты еси старѣишеи братъ а мнѣ буди си
сторона и не смѧше ярославъ ити в кыевъ дондеже смириста сѧ и сѣдѧше мьстиславъ
черниговѣ а ярославъ новѣгородѣ и бѣяху кыевѣ мужи ярославли з҃ лѣт быс и роди
сѧ другыи сн҃ъ и нареч имѧ ему изѧславъ В лѣт ҂ѕ҃ ф҃ л҃ д Ярославъ совокупи воя
многы и приде кыеву и створи миръ с братом своим мьстиславомь оу городьцѧ и
раздѣлиста по днѣпръ русьскую землю ярославъ прия сю сторону а мьстиславъ ѡну и
начаста жити мирно и в братолюбьствѣ и оуста оусобица и мѧтежь и быс тишина
велика в земли В лѣт ҂ѕ҃ ф҃ л҃ е Роди сѧ г҃.и сн҃ы ярославу и нареч имѧ ему
с҃тославъ В лѣт ҂ѕ҃ ф҃ л҃ ѕ Знаменье яви сѧ на нб҃си яко видѣти всеи земли В лѣт
҂ѕ҃ ф҃ л҃ з Мирно быс В лѣт ҂ѕ҃ ф҃ л҃ и Ярославъ бзы взѧлъ и роди сѧ ярославу
д҃.и сн҃ъ и нареч имѧ ему всеволодъ семь же лѣт Иде ярославъ на чюдь и побѣди я
и постави градъ юрьевъ в се же времѧ оумре болеславъ великыи в лѧсѣхъ и быс
мѧтежь в земли лѧдьскѣ вставше людье избиша еппсы и попы и бояры своя и быс в
нихъ мѧтежь В лѣт ҂ѕ҃ ф҃ л҃ ѳ Ярославъ и мьстиславъ собраста вои многъ идоста на
лѧхы и заяста грады червеньскыя ѡпѧть и повоеваста лѧдьскую землю и многы лѧхы
приведоста и раздѣливша я ярославъ посадї по ръси и суть до сего дн҃е В лѣт ҂ѕ҃
ф҃ м҃ Ярославъ поча ставити городы по ръси В лѣт ҂ѕ҃ ф҃ м҃ а Мьстиславичь
еоустафии оумре В лѣт ҂ѕ҃ ф҃ м҃ в В лѣт ҂ѕ҃ ф҃ м҃ г В лѣт ҂ѕ҃ ф҃ м҃ д Мьстиславъ
изиде на ловы разболѣ сѧ и оумре и положиша и оу стаг сп҃са юже самъ заложилъ бѣ
бо въздано ея при немь възвыше яко на кони стояще досѧщи бѣ же мьстиславъ дебелъ
тѣломь черменъ лицем великыма ѡчима храборъ на рати млтсвъ любѧше дружину по
велику имѣнья не щадѧше ни питья ни ѣденья бранѧше по семь же перея власть ѥго
всю ярославъ и быс самовластець русьстѣи земли иде ярославъ новугороду и посади
сн҃а своего володимера новѣгородѣ еппса постави жидѧту и в се времѧ роди сѧ
ярославу сн҃ъ нарекоша имѧ ему вѧчеславъ ярославу же сущю новѣгородѣ вѣсть приде
ѥму яко печенѣзи ѡстоять кыевъ ярославъ събра вои многъ варѧгы и словѣни приде
кыеву и вниде в городъ свои и бѣ печенѣгъ бе щисла ярославъ выступи из града и
исполчи дружину постави варѧгы посредѣ а на правѣи сторонѣ кыяне а на лѣвѣмь
крилѣ новгородци сташа пред градомь печенѣзи приступиша и почаша и сступиша сѧ
на мѣсто иде же стоить нынѣ с҃тая соѳья митрополья русьская бѣ бо тогда поле внѣ
града и быс сѣча зла и ѡдва ѡдолѣ к вечеру ярославъ и побѣгша печенѣзи разно и
не вѣдѧху сѧ камо бѣжати тонѧху въ сѣтомли инѣ же въ инѣхъ рѣкахъ а прокъ ихъ
пробѣгоша и до сего дн҃е в сеже лѣто всади ярославъ судислава в порупъ брата
своѥго плесковѣ ѡклеветанъ к нему В лѣт ҂ѕ҃ ф҃ м҃ е Заложи ярославъ городъ
великыи оу негоже града суть златая врата заложи же и црк҃вь ст҃ыя соѳья
митрополью и посемь црк҃вь на золотыхъ воротѣхъ ст҃ое бц҃е блг҃вѣщенье посемь
ст҃аго геѡргия манастырь и ст҃ыя ирины и при семь нача вѣра хсьяньска плодити сѧ
и раширѧти и черноризьци почаша множити сѧ и манастыреве починаху быти и бѣ
ярославъ любѧ црк҃вныя оуставы попы любѧше повелику излиха же черноризьцѣ и
книгамъ прилежа и почитая е часто в нощи и въ дн҃е и собра письцѣ многы и
прекладаше ѿ грекъ на словѣньское писмо и списаша книгы многы и сниска имиже
поѹчаще сѧ вѣрнии людье наслажают сѧ оученья бжтсвенаго яко же бо се нѣкто землю
разорить другыи же насѣеть ини же пожїнають и ядѧть пищю бескудну тако и сь ѡц҃ь
бо сего володимеръ взора и оумѧчи рекше крщ҃ньемь просвѣтивъ сь же насѣя
книжными словесы срцда вѣрных людии а мы пожинаемъ оученье приѥмлюще книжное
велика бо бываѥть полза ѿ оученья книжного книгами бо кажеми и оучими ѥсмы пути
покаянью мдрсть бо ѡбрѣтаѥмъ и въздержанье ѿ словесъ книжныхъ се бо суть рѣкы
напаяюще вселеную се суть исходища мости книгамъ бо есть неищетная глубина сими
бо в печали оутѣшаѥми есмы си суть оузда въздержанью мдртсь бо велика есть якоже
и симонъ хвалѧ е гл҃ше азъ прмдсрть вселих свѣтъ разумъ и мысль азъ призвах
страхъ гснь мои съвѣти моя мдрсть мое оутверженье моя крѣпость мною црсве
цртсвують а силнии пишють правду мною вельможа величают сѧ и мч҃тли держать
землю азъ любѧщая мѧ люблю ищющи мене ѡбрѧщють аще бо поищеши въ книгахъ мдрсти
прилѣжно то ѡбрѧщеши велику ползу дш҃и своеи иже бо книгы часто чтеть то
бесѣдуеть с бо҃мь или ст҃ыми мужи почитая пррч҃скыя бесѣды и еуагльская оученья
и аплская житья ст҃хъ ѡ҃ць въсприемлеть д҃ша велику ползу ярославъ же се якож
реком любимъ бѣ книгамъ многы написавъ положи в ст҃ѣи соѳьи црк҃ви юже созда
самъ оукраси ю златомь и сребромь и ссуды и црк҃вными в неи же ѡбычныя пѣсни б҃у
въздають в годы ѡбычныя и ины црк҃ви ставлѧше по градомъ и по мѣстомъ поставлѧя
попы и дая имъ ѿ имѣнья своѥго ѹрокъ велѧ имъ оучити люди понеже тѣмь есть
поручено б҃мь и приходити часто къ црк҃вамъ и оумножиша сѧ прозвутери людье
хсьяньстии радоваше сѧ ярославъ вида множьство црк҃вии и люди хьсяны зѣло а
врагъ сѣтовашеть сѧ побѣжаемъ новыми людьми хьсяньскыми В лѣт ҂ѕ҃ ф҃ м҃ ѕ
Ярославъ иде на ятвѧгы В лѣт ҂ѕ҃ ф҃ м҃ з Сщсена быс цр҃кы с҃тыя бц҃ѧ юже созда
володимеръ ѡц҃ь ярославль митрополитомь ѳеѡпомтомь В лѣт ҂ѕ҃ ф҃ м҃ и Ярославъ
иде на литву В лѣт ҂ѕ҃ ф҃ м҃ ѳ Иде ярославъ на мазовъшаны въ лодьяхъ В лѣт ҂ѕ҃
ф҃ н҃ Иде володимеръ сн҃ъ ярославль на ямь и побѣдивъ я и помроша кони оу вои
володимерь яко и ѥще дышющимъ конемъ съдираху хзы с нихъ толикъ бо бѣ моръ в
коних В лѣт ҂ѕ҃ ф҃ н҃ а Посла ярославъ сн҃а своѥго володимера на грькы и вда ему
вои многъ а воевотьство поручи вышатѣ ѡц҃ю яневу и поиде володимеръ в лодьях и
придоша в дунаи поидоша к цсрюграду и быс бурѧ велика и разби корабли руси и
кнѧжь корабль разби вѣтръ и взѧ кнѧзѧ в корабль иванъ творимиричь воеводы
ярославлѧ прочии же вои володимери ввержени быша на брегъ числомь ҂ѕ҃ И хотѧще
поити в русь и идѧше с ними ѿ дружины кнѧжее и реч азъ поиду с ними и высѣде ис
корѧблѧ с ними аще живъ буду с нимь аще погыну то с друженою и подиоша хотѧще в
русь и быс вѣсть грькомъ яко избило море русь и пославъ цр҃ь именемь мономахъ по
руси ѡлѧдии д҃і Володимеръ же видѣвъ с дружиною яко идут по немь въспѧтивъ сѧ
изби ѡлѧди гречьскыя и възврати сѧ в русь ссѣдавше сѧ в кораблѣ своѣ вышату же
яша съ извержеными на брегъ и приведоша я црсюграду и слѣпиша руси много по
трехъ же лѣтѣхъ миру бывшю пущенъ быс вышата в русь къ ярославу в сиже времена
вдасть ярославъ сестру свою за казимира и вдасть казимиръ за вѣно людии н҃ сотъ
В лѣт ҂ѕ҃ ф҃ н҃ в И выгребоша в҃ кнѧзѧ ярополка и ѡльга сна с҃тославлѧ и кртсиша
кости ею и положиша я въ црксви с҃тыя бц҃а в сеже лѣт оумре брѧчиславъ сн҃ъ
изѧславль внукъ володимерь ѡц҃ь всеславль и всеславъ сн҃ъ ѥго сѣде на столѣ ѥго
ѥго же роди мт҃и ѿ вълхвованья мт҃ри бо родивши ѥго быс ѥму язвено на главѣ ѥго
рекоша бо волсви мт҃ри ѥго се язвено навѧжи на нь да носить е до живота своѥго
еже носить всеславъ и до сего дн҃е на собѣ сего ради немлтсвъ есть на
кровьпролитье В лѣт ҂ѕ҃ ф҃ н҃ г Заложи володимеръ с҃тую соѳью новѣгородѣ В лѣт
҂ѕ҃ ф҃ н҃ д В лѣт ҂ѕ҃ ф҃ н҃ е Ярославъ иде на мазовшаны и побѣди е и кнѧзѧ ихъ
оуби моиславъ и покори я казимиру В лѣт ҂ѕ҃ ф҃ н҃ ѕ В лѣт ҂ѕ҃ ф҃ н҃ з В лѣт ҂ѕ҃
ф҃ н҃ и Престави сѧ жена ярославлѧ кнѧгыни В лѣт ҂ѕ҃ ф҃ н҃ ѳ Постави ярославъ
лариѡна митрополитомь русина въ с҃тѣи соѳьи собравъ еппсы И се да скажемъ что
ради прозва сѧ печерьскыи манастырь б҃олюбивому бо кнѧзю ярославу любѧщю
берестовое и црк҃вь ту сущюю с҃тхъ апслъ и попы многы набдѧщю в нихже бѣ
презвутеръ именемь лариѡнъ мужь бл҃гъ книженъ и постникъ хожаше с берестоваго на
днѣпръ на холмъ кдѣ нынѣ ветхыи манастырь печерьскыи ту млт҃ву творѧше бѣ бо ту
лѣсъ великъ ископа печерку малу двусажену и приходѧ с берестового ѿпѣваше часы и
молѧше сѧ ту б҃у в таинѣ посемь же б҃ъ кнѧзю вложи въ срдце и постави и
митрополитомь в с҃тѣи соѳьи а си печерка тако ста и не по мнозѣхъ д҃нехъ бѣ
нѣкыи члв҃къ именемь мирьскымь ѿ града любча и възложи сему б҃ъ в срцде въ
страну ити ѡнъ же оустреми сѧ в с҃тую гору и видѣ ту манастырь сущи и ѡбиходивъ
възлюбивъ чернечьскыи ѡбраз приде в манастырь ту и оумоли игумена того да бы на
нь възложилъ ѡбраз мнишьскыи ѡн же послушавъ ѥго постриже и нарекъ имѧ ѥму
антонии наказавъ ѥго и наоучивъ чернечьскому ѡбразу и реч ѥму иди в русь ѡпѧть и
буди блгсвлнье ѿ с҃тыя горы и реч ѥму яко ѿ тебе мнози черньцї быти имуть блгсви
и и ѿпусти ѥго рекъ ѥму иди с миромь антонии же приде кыеву и мыслѧше кдѣ бы
жити и ходи по манастыремъ и не възлюби б҃у ни хотѧщю и поча ходити по дебремъ и
по гора ища кдѣ бы ему б҃ъ показалъ и приде на холмъ идѣ бѣ лариѡнъ ископалъ
печрку и възлюби мѣсто се и всели сѧ в не и нача молити сѧ б҃у со слезами гл҃ѧ
гси оувтерди мѧ в мѣстѣ семь и да будеть на мѣстѣ семь блгсвнье ст҃ыя горы и
моѥго игумена иже мѧ постригалъ и поча жити ту молѧ б҃а ядыи хлѣбъ сухъ и тоже
чересъ дн҃ь и воды в мѣру вкушая копая печеру и не да собѣ оупокоя дн҃ь и нощь в
трудѣхъ пребывая въ бдѣньи и в млт҃вахъ по семь же оувѣдѣша добрии члв҃ци и
приходѧху к нему приносѧще же ѥму еже на потребу бѣ и прослу якоже великыи
антонии приходѧще к нему просѧху оу него блгвня по семь же преставльшю сѧ
великому кнѧзю ярославу прия власть сн҃ъ ѥго изѧславъ и сѣде кыѥвѣ антонии же
прославленъ быс в русьскѣи земли изѧславъ же оувѣдѣвъ житье ѥго приде с дружиною
своѥю просѧ оу него блгвнсья и млт҃вы и оувѣданъ быс всѣми великыи антонии и
чтимъ и начаша приходити к нему братя и нача приимати и постригати я и собра сѧ
братьи к нему числомь в҃і ископаша печеру велику и црк҃вь и кѣльи яже суть и до
сего д҃не в печерѣ подъ ветхымь манастыремь совъкупленѣ же братьи реч имъ
антонии се б҃ъ васъ братья совъкути и ѿ блгвнсья есте ст҃ыя горы имь же мене
постриже игуменъ ст҃ыя горы а язъ васъ постригалъ да буди блгсвнье на васъ перво
ѿ б҃а а второе ѿ ст҃ыя горы и се рекъ имъ жївѣте же собѣ и поставлю вы игумена а
самъ хочю въ ѡну гору ити единъ якож и преже бѧхъ ѡбыклъ оуединивъ сѧ и постави
имъ игуменомь варлама а самъ иде в гору и ископа печеру яже есть подъ новымь
манастырем в неиже сконча животъ свои живъ в добродѣтели не выходѧ ис печеры лѣт
м҃ никдѣже в неиже лежать мощѣ ѥго и до сего дн҃е братя же съ игуменомь живѧху и
оумножившим сѧ братьи в печерѣ и помыслиша поставити внѣ печеры манастырь и
приде игуменъ и братья ко антонью и рекоша ѥму ѡч҃е оумножило сѧ братьѣ а не
можемъ сѧ вмѣстити в печеру да бы б҃ъ повелѣлъ и твоя млт҃ва да быхомъ поставили
црк҃вьцю внѣ печеры и повелѣ имъ антонии ѡни же поклониша сѧ ему и поставиша
црк҃вьцю малу надъ пещерою во имѧ ст҃ыя бц҃а оуспенье и нача б҃ъ оумножати
черноризцѣ млт҃вми ст҃ыя бц҃а и съвѣтъ створиша братя со игуменомь поставити
манастырь и идоша братя ко антонью и рѣша ѡч҃е братя оумножают сѧ а хотѣли
быхомъ поставити манастырь антонии же радъ бывъ блгснъ б҃ъ ѡ всемь и млт҃ва
ст҃ыя бц҃а и сущихъ ѡц҃ь иже в ст҃ѣи горѣ да будеть с вами и се рекъ посла
ѥдиного ѿ братьѣ ко изѧславу кнѧзю река тако кнѧже мои се б҃ъ оумножаеть братю а
мѣстьце мало да бы ны далъ гору ту яже есть надъ печерою изѧславъ же слышавъ и
радъ быс посла мужь свои и вда имь гору ту игумен же и братя заложиша црк҃вь
велику и манастырь ѡгородиша а съ столпьемь кельѣ поставиша многы црк҃вь
свершиша и иконами оукрасиша и ѿтолѣ почаша печерскыи манастырь имьже бѣша жили
черньци преже в печерѣ а ѿ того прозва сѧ печерскыи манастырь есть же манастырь
печерскыи ѿ блгснья ст҃ыя горы пошелъ манастыреви же свершену игуменьство
держащю варламови изѧславъ же постави манастырь ст҃аго дмитрия и выведе варлама
на игуменьство к ст҃му дмитрию хотѧ створити вышнии сего манастырѧ надѣя сѧ
б҃атьствѹ мнози бо манастыри ѿ црсь и ѿ бояръ и ѿ б҃атьства поставлени но не
суть таци каци суть поставлени слезами пощеньемь млт҃вою бдѣньемь антонии бо не
имѣ злата ни сребра но стѧжа слезами и пощеньемь яко же гл҃ахъ варламу же шедъшю
к ст҃му дмитрию свѣтъ створше братья идоша к старцю антонью и рекоша постави
намъ игумена ѡн же реч имъ кого хощете ѡни же рѣша кого хощеть б҃ъ и ты и реч
имъ кто болии въ васъ акъже ѳѡдосии послушьливыи кроткыи смѣреныи да сь будеть
вамъ игуменъ братя же ради бывше поклониша сѧ старцю и поставиша ѳеѡдосья
игуменом братьѣ чїсломь к҃ ѳеѡдосу же приемшю манастырь поча имѣти въздержанье и
велико щенье и млт҃вы съ слезами и совокуплѧти нача многы черноризьци и совокупи
братьѣ числомь р҃ и нача искати правила чернечьскаго и ѡбрѣте сѧ тогда михаилъ
чернець манастырѧ студиискаго иже бѣ пришелъ изъ грекъ с митрополитомь геѡргиемь
и нача оу него искати оустава чернець студиискых и ѡбрѣтъ оу него исписа и
оустави въ манастыри своемь како пѣти пѣнья манастырьская и поклонъ какъ держати
и чтенья почитати и стоянье в црк҃ви и весь рѧдъ црк҃вныи трѧпезѣ сѣданье и что
ясти в кыя дн҃и все съ оуставленьемь ѳеѡдосии все то изъѡбрѣтъ предасть
манастырю своему ѿ того же манастырѧ переяша вси манастыреве оуставъ тѣмь же
почтенъ есть манастырь печерьскыи старѣе всего ѳеѡдосьеви же живущю в манастыри
и правѧщю добродѣтелное житье и чернечьское правило и приимающю всѧкого
приходѧщаго к нему к нему же и азъ придохъ худыи и недостоиныи рабъ и приятъ мѧ
лѣт ми сущю з҃і ѿ роженья моѥго се же написахъ и положихъ в кое лѣто почалъ быти
манастырь и что ради зоветь сѧ печерьскыи а ѡ ѳеѡдосовѣ житьи акы скажемъ В лѣт
҂ѕ҃ ф҃ ѯ҃ Престави сѧ володимеръ сн҃ъ ярославль старъ новѣгородѣ и положенъ быс
в ст҃ѣи соѳьи юже бѣ самъ создалъ В лѣт ҂ѕ҃ ф҃ ѯ҃ а Ѿ всеволода роди сѧ с҃нъ и
нарече имѧ ему володимеръ ѿ црцсѣ грькынѣ В лѣт ҂ѕ҃ ф҃ ѯ҃ в Престави сѧ великыи
кнѧзь русьскыи ярославъ и еще бо живущю ѥму нарѧди сн҃ы своя рекъ имъ се азъ
ѿхожю свѣта сего снв҃е мои имѣите в собѣ любовь понеже вы есте братя единого
ѡц҃а и мтр҃е да аще будете в любви межю собою б҃ъ будеть в васъ и покоривыть вы
противныя подъ вы и будете мирно живуще аще ли будете ненавидно живуще в
распрѧхъ и которающе сѧ то погыбнете самї землю ѡц҃ь своихъ и дѣдъ своихъ иже
налѣзоша трудомь своимь великымъ но пребываите мирно послушающе брат брата се же
поручаю в собе мѣсто столъ старѣишему сн҃у моему и брату вашему изѧславу кыевъ
сего послушаите якож послушасте мене да то вы будеть в мене мѣсто а ст҃ославу
даю черниговъ а всеволоду переяславль а вѧчеславу смолинескъ и тако раздѣли имъ
грады заповѣдавъ имъ не преступати предѣла братнѧ ни сгонити рекъ изѧславу аще
кто хощеть ѡбидѣти брата своего то ты помагаи ѥгоже обидѧть и тако ѹрѧди сн҃ы
своя пребывати в любви самому же болну сущю и пришедшю вышегороду разболѣ сѧ
велми изѧславу тогда сущю а ст҃ославу володимери вселоду же тогда сущю у ѡц҃ѧ бѣ
бо любимъ ѡц҃емь паче всее братьи е же имѧше присно ѹ собе ярославу же приспѣ
конець житья и предасть дш҃ю свою в суботу а҃ пос с҃таго ѳеѡдора всеволодъ же
спрѧта тѣло ѡц҃а своѥго възложьше на сани везоша и кыеву попове поюще ѡбычныя
пѣсни плакаша сѧ по немь людье принесъ положиша и в рацѣ мороморѧнѣ в црк҃ви
ст҃ое соѳьѣ и плака сѧ по немь всеволодъ и людье вси живе же всѣхъ лѣт о҃ и ѕ҃
Начало же кнѧженья изѧславлѧ кыевѣ Пришедъ изѧславъ сѣде кыевѣ ст҃ославъ
черниговѣ всеволодъ переяславли игорь володимери вѧчеславъ смолиньскѣ В сеже
лѣто иде всеволодъ на торкы И побѣди торкы в семьже лѣт Приходи болушь с
половьци и створи всеволодъ миръ с ними и возвратиша сѧ вспѧть ѿнюду же пришли В
лѣт ҂ѕ҃ ф҃ ѯ҃ д В лѣт ҂ѕ҃ ф҃ ѯ҃ е Престави сѧ вѧчеславъ сн҃ъ ярославль
смолиньскѣ и посадиша игорѧ смолиньскѣ из володимерѧ введше В лѣт ҂ѕ҃ ф҃ ѯ҃ ѕ
Побѣди изѧславъ голѧди В лѣто ҂ѕ҃ ф҃ ѯ҃ з Изѧславъ с҃тославъ и всеволодъ
высадиша строя своѥго ис поруба сидѣ бо лѣт к҃ и д҃ Заводивъше кртсу и быс
чернцемь В лѣт ҂ѕ҃ ф҃ ѯ҃ и Престави сѧ игорь сн҃ъ ярославль в семь же лѣт
Изѧславъ и ст҃ославъ и всеволодъ и всеславъ совокупи вои бещислены поидоша на
конихъ и в лодьяхъ бещислено множьство на торкы се слышавше торци оубояша сѧ
пробѣгоша и до сего дн҃е и помроша бѣгаючи бж҃ьимь гнѣвомь гоними ѡви ѿ зимы
друзии же гладомь ини же моромь и судомь бж҃ьимъ тако б҃ъ избави хьсяны ѿ
поганыхъ В лѣт ҂ѕ҃ ф҃ ѯ҃ ѳ Придоша половци первое на русьскую землю воеватъ
всеволодъ же изиде противу имъ мцса ѳевралѧ въ в҃ дн҃ь И бившимъ сѧ имъ побѣдиша
всеволода и воевавше ѿидоша се быс первоѥ зло ѿ поганых и безбожныхъ врагъ быс
же кнѧзь ихъ искалъ В лѣт ҂ѕ҃ ф҃ о҃ В лѣт ҂ѕ҃ ф҃ о҃ а Судиславъ престави сѧ
ярославль братъ и погребоша и въ црк҃ви стаг геѡргия в се же лѣт новѣгородѣ иде
волховъ вспѧть дн҃ии е҃ се же знаменье не добро быс на д҃.е бо лѣт Пожже
всеславъ градъ В лѣт ҂ѕ҃ ф҃ о҃ в Бѣжа ростиславъ тмутороканю сн҃ъ володимерь
внукъ ярославль ростиславъ же ѿступи кромѣ изъ гра не оубоявъ сѧ ѥго но не хотѧ
противу строѥви своѥму ѡружья взѧти ст҃ославъ же пришедъ тмутороканю посади сн҃а
своѥго пакы глѣба възврати сѧ ѡпѧть ростиславъ же пришедъ пакы выгна глѣба и
приде глѣбъ къ ѡцтю своѥму ростиславъ же сѣде тмуторокани в се же лѣт всеславъ
рать почалъ в си же времена быс знаменье на западѣ звѣзда превелика лучѣ имущи
акы кровавы въсходѧщи с вечера по заходѣ солнечнѣмь и пребыс за з҃ дн҃ии Се же
проявлѧше не на добро по семь бо быша оусобицѣ много и нашествие поганыхъ на
русьскую землю си бо звѣзда бѣ акы кровава проявлѧющи крови пролитье бѧше в си
же времена быс дѣтищь вверьженъ в ыстомль ѥго же дѣтища выволокоша рыболове въ
неводѣ ѥго же позоровахомъ до вечера и пакы ввергоша и в воду бѧшеть бо сиць на
лици ѥму срамнии оудове иного нелзѣ казати срама ради пред симь же временемь и
сл҃нце премѣни сѧ и не быс свѣтло но акы мцсь быс ѥгоже невѣгласи гл҃ють
снѣдаѥму сущю се же бывають сица знаменья не на добро мы бо по сему разумѣемъ
якож древле при антиѡсѣ въ иерлмсѣ случи сѧ внезапу по всему граду за м҃ дн҃ии
явлѧти сѧ на вздусѣ на конихъ рищющимъ въ ѡружьи златы имуща ѡдежѣ и полкы ѡбоя
явлѧемы и ѡружьемъ двизающим сѧ се же проявлѧше нахоженье антиѡхово нашествие на
иерлсмъ по семь же при неронѣ црси в том же іерлмсѣ восия звѣзда на ѡбразъ
копииныи надъ градомь се же проявлѧше нахоженье рати ѿ римлѧнъ и паки сице же
быс при оустиньянѣ црси звѣзда восия на западѣ испущающи луча юже прозываху
блистаницю и быс блистающи д҃нии к҃ По сем же быс звѣздамъ теченье с вечера до
заоутрья яко мнѣти всѣмъ яко падають звѣзды и пакы слн҃це без лучь сьяше се же
проявлѧше крамолы недузи члквомъ оумертвие бѧше пакы же при маврикии црси быс
сице жена дѣтищь роди безъ ѡчью и без руку в чересла бѣ ѥму рыбии хвостъ
прирослъ и песъ роди сѧ шестоногъ въ аѳрикии же в҃ дѣтища родиста сѧ единъ ѡ
д҃.хъ ногахъ а другыи ѡ двою главу по семь же быс при костѧнтинѣ иконоборци сн҃а
леѡнова теченье звѣздное быс на нб҃ѣ ѿторваху бо сѧ на землю яко видѧщим мнѣти
кончину тогда же въздухъ възлия сѧ повелику в сурии же быс трусъ великъ земли
расѣдши сѧ трии поприщь изиде дивно и землѣ мыка члв҃чскымь глсмь гл҃щи и
проповѣдающи наитье языка еже и быс наидоша бо срацини на палестиньскую землю
знаменья бо въ нб҃си или звѣздах ли слн҃ци ли птицами лї етеромь чимъ не блг҃о
бываѥть но знаменья сицѧ на зло бывають ли проявленье рати ли гладу ли смр҃ть
проявьлѧеть В лѣт ҂ѕ҃ ф҃ о҃ д Ростиславу сущю тмуторокани и емлющю дань оу
касогъ и оу инѣхъ странах сего же оубоявше сѧ грьци послаша с лестью котопана
ѡному же прїшедшю к ростиславу и ввѣрившю сѧ ѥму чтѧшеть и ростиславъ единою же
пьющо ростиславу с дружиною своею реч котопанъ кнѧже хочю на тѧ пити ѡному же
рекши пии ѡн же испивъ половину а половину дасть кнѧзю дотиснувъ сѧ палцемь в
чашю бѣ бо имѣя под ногтемъ растворенье смрт҃ное и вдасть кнѧзю оурекъ смр҃ть до
дн҃е семаго ѡному же испившю котопан же пришедъ корсуню повѣдаше яко в сии дн҃ь
оумреть ростиславъ яко же и быс сего же котопана побиша каменьемь корсуньстии
людье бѣ же ростиславъ мужь добль ратенъ взрастомь же лѣпъ и красенъ лицемь и
млствъ оубогымъ и оумре мцса ѳевралѧ въ г҃ дн҃ь И тамо положенъ быс въ црк҃ви
ст҃ыя бц҃а В лѣт ҂ѕ҃ ф҃ о҃ е Зарати сѧ всеславъ сн҃ъ брѧчиславль полочьскѣ и зая
новъгородъ ярославичи же трие изѧславъ ст҃ославъ всеволодъ совокупивше вои идоша
на всеслава зимѣ сущи велицѣ и придоша ко мѣньску и мѣнѧне затвориша сѧ в градѣ
си же братя взѧша мѣнескъ исѣкоша мужѣ а жены и дѣти вдаша на щиты и поидоша к
немизѣ и всеславъ поиде противу и совокупиша сѧ ѡбои на немизѣ мцса марта въ г҃
дн҃ь И бѧше снѣгъ великъ поидоша противу собѣ и бы сѣча зла и мнози падоша и
ѡдолѣша изѧславъ ст҃ославъ всеволодъ всеславъ же бѣжа по семь же мцса иоулѧ въ
і҃ дн҃ь Изѧславъ ст҃ославъ всеволодъ цѣловавше кртсъ чтсныи къ всеславу рекше
ѥму приди к намъ яко не створимъ ти зла ѡн же надѣявъ сѧ цѣлованьи кртса и
приѣхавъ в лодьи чересъ днѣпръ изѧславу же в шатеръ предъидущю и тако яша
всеслава на рши оу смолиньска и преступивше кртсъ изѧславъ же приведъ всеслава
кыеву всади и в порубъ съ двѣма сн҃ома В лѣт ҂ѕ҃ ф҃ о҃ ѕ Придоша иноплеменьници
на русьску землю половьци мнози изѧславъ же и ст҃ославъ и всвеолодъ изидоша
противу имъ на льто и бывши нощи подъидоша противу собѣ грѣх же ради нашихъ
пусти б҃ъ на ны поганыя и побѣгоша русьскыи кнѧзи и побѣдиша половьци наводить
бо б҃ъ по гнѣву своему иноплеменьникы на землю и тако скрушенымъ имъ въспомѧнут
сѧ къ б҃у оусобная же рать бываеть ѿ соблажненья дьяволѧ б҃ъ бо не хощеть зла
члв҃кмъ но бл҃га и дьяволъ радует сѧ злому оубииству и крови пролитью подвизая
свары и зависти братоненавидѣнье клеветы земли же согрѣшивше которѣи любо
казнить б҃ъ смр҃тью ли гладомъ ли наведенье поганыхъ ли ведромъ ли гусѣницею ли
инѣми казньми аще ли покаявше сѧ будемъ в нем же ны б҃ъ велить жити гл҃еть бо
прр҃кмъ намъ ѡбратите сѧ ко мнѣ всѣмъ срцдмь вашимъ постомъ и плачемъ да аще
сице створимъ всѣхъ грѣхъ прощени будемъ но мы на злоѥ възвращаем сѧ акы свинья
в калѣ грѣховнѣмь присно калѧюще сѧ и тако пребываемъ тѣм же прр҃кмъ нам гл҃еть
мѣхъ реч яко жестокъ ѥси и шия желѣзная твоя того ради оудержахъ ѿ васъ дождь
предѣлъ ѥдинъ ѡдождихъ а другаго не ѡдождихъ исше поразихъ вы зноемь и
различными казньми то и тако не ѡбратисте сѧ ко мнѣ сего ради винограды вашѣ и
смоковье ваше нивы и дубравы ваша истрохъ гл҃еть гсь а злобъ вашихъ не могохъ
истерти послахъ на вы различныя болѣзни и смерти тѧжкыя и на скоты казнь свою
послах то и ту не ѡбратисте сѧ но рѣсте мужаѥмъ сѧ доколѣ не насытисте сѧ злобъ
вашихъ вы бо ѹклонисте сѧ ѿ пути моѥго гл҃еть гсь и соблазнисте многы сего ради
буду свѣдѣтель скоръ на противьныя и на прелюбодѣица и на кленущая сѧ именемь
моимъ во лжю и на лишающая мьзды наимнику насильствующая сиротѣ и вдовици и на
оукланѧющая судъ кривѣ почто не сдерзасте сѧ ѡ грѣсѣхъ вашихъ но ѹклонисте
законы моя и не схранисте ихъ ѡбратите сѧ ко мьнѣ и ѡбращю сѧ к вамъ гл҃ть гсь и
азъ ѿверзу вамъ хлѧбі нбнсыя и ѿвращю ѿ васъ гнѣвъ мои дондеже все ѡбилуеть вамъ
и не имуть изнемощи виногради ваши ни нивы но вы ѡтѧжасте на мѧ словеса ваша
глщ҃е суѥтенъ работаяи б҃у оусты же чтуть мѧ а срцде ихъ далече ѿстоить мене его
ради ихже просимъ. учимъ будеть бо реч ѥгда призовете мѧ азъ же не послушахъ
васъ взищете мене зли и не ѡбрѧщете не всхотѣша бо ходити по путемъ моим да того
ради затворѧет сѧ нб҃о ѡво ли злѣ ѿверзаѥт сѧ градъ в ожа мѣсто пуская ѡво ли
мразомь плоды оузнаблѧя и землю зноемь томѧ наших ради злобъ аще ли сѧ покаѥмъ ѿ
злобъ наших то акы чадомъ своимъ дасть нам всѧ прошенья и ѡдожди нам дождь ранъ
и позденъ и наполнѧт сѧ гумна ваша пшеницѣ пролѣют сѧ точила винная и масльная и
въздам вамъ за лѣта яже пояша прузи и хрустове и гусѣницѧ сила моя великая Юже
послах на вы гл҃те гсь вседержитель си слышаще въстѧгнѣмъ сѧ на добро взищѣте
суда избавите ѡбидимаго на покаяньѥ придемъ не въздающе зла за зло ни клеветы за
клевету но любовью прилѣпим сѧ гси бз҃ѣ нашемь постомъ и рыданьем слезами
ѡмывающе всѧ прегрѣшенья не словомь нарицѧюще сѧ хьсяни а поганьскы живуще се бо
не погански ли живемъ аще оусрѣсти вѣрующе аще бо кто ѹсрѧщеть черноризца то
възвращаѥт сѧ ни ѥдинець ли свинью то не поганьскы ли се есть се бо по дьяволю
наоученью кобь сию держать друзии же и закыханью вѣрують еже бываеть на дравье
главѣ но сими дьяволъ лстить и другыми нравы всѧчьскыми лестьми преваблѧя ны ѿ
б҃а трубами и скоморохы гусльми и русальи видим бо игрища оутолочена и людїи
много множьство яко ѹпїхати начнуть другъ друга позоры дѣюще ѿ бѣса замышленаго
дѣла а црк҃ви стоять ѥгда же бываѥть годъ молитвы мало ихъ ѡбрѣтаѥт сѧ в цр҃кви
да сего ради казни приемлемъ ѿ б҃а всѧчскыя и нахоженье ратных по бж҃ью
повелѣнью приѥмлем казнь грѣхъ ради наших мы же на предълежащее възвратим сѧ
Изѧславу же со всеволодомъ кыеву побѣгшю а ст҃ославу чернигову и людье кыевстии
прибѣгоша кыеву и створиша вѣче на торговищи и рѣша пославше сѧ ко кнѧзю се
половци росули сѧ по земли даи кнѧже ѡружье и кони и еще бьем сѧ с ними изѧслав
же сего не послуша и нача люди ѥго корити на воеводу на коснѧчька идоша на гору
съ вѣча и придоша на дворъ коснѧчковъ и не ѡбрѣтше его сташа оу двора
брѧчиславлѧ и рѣша поидем высадим дружину свою ис погреба и раздѣлиша сѧ надвое
половину ихъ иде к погребу а половина ихъ иде по мосту си же придоша на кнѧжь
дворъ изѧславу же сѣдѧщю на сѣнехъ с дружиною своею начаша прѣти сѧ со кнѧземъ
стояще долѣ кнѧзю же из оконцѧ зрѧщю и дружинѣ стоящю оу кнѧзѧ реч тукы братъ
чюдинь изѧславу видиши кнѧже людье възвыли посли атъ всеслава блюдуть и се ему
глщ҃ю другая половина людии приде ѿ погреба ѡтворивше погребъ и рекоша дружина
кнѧзю се зло есть посли ко всеславу атъ призвавше лестью ко ѡконцю пронзуть и
мечемь и не послуша сего кнѧзь людье же кликнуша и идоша к порубу всеславлю
изѧслав же се видѣвъ со всеволодомъ побѣгоста з двора людье же высѣкоша вселава
ис поруба въ е҃і дн҃ь семтѧбрѧ и прославиша и средѣ двора кънѧжа дворъ жь кнѧжь
разграбиша бещисленоѥ множьство злата и сребра кунами и бѣлью изѧслав же бѣжа в
лѧхы по семь же половцемъ воюющим по землѣ русьстѣ ст҃ославу сущю черниговѣ и
половцем воюющим ѡколо чернигова ст҃ослав же собравъ дружины нѣколико изиде на
нь ко сновьску и оузрѣша половци идущь полкъ пристроиша сѧ противу и видѣвъ
ст҃ославъ множьство ихъ и реч дружинѣ своеи потѧгнѣмъ оуже нам не лзѣ камо сѧ
дѣти оудариша в конѣ и ѡдолѣ ст҃ославъ в трех тысѧчахъ а половець бѣ в҃і тысѧчѣ
и тако бьеми а друзии потопоша въ сньви а кнѧзѧ ихъ яша рукама въ а҃ дн҃ь ноябрѧ
И възвратиша сѧ с побѣдою в градъ свои ст҃ославъ всеслав же сѣде кыевѣ се же б҃ъ
яви силу кртсную понеже изѧславъ цѣловавъ кртсъ и я и тѣм же наведе б҃ъ поганыя
сего же явѣ избави кртсъ чтнсыи в дн҃ь бо въздвиженья всеславъ взодхнувъ реч ѡ
кртсе чтсныи понеже к тобѣ вѣровах избави мѧ ѿ рва сего б҃ъ же показа силу
кртсную показанье землѣ русьстѣи да не преступають чтнсаго кртса цѣловавше ѥго
аще ли преступить кто то и здѣ прииметь казнь и на придущемь вѣцѣ казнь вѣчную
понеже велика есть сила кртсная кртсмь бо побѣжени бывають силы бѣсовьскыя
крстмъ бо кнѧзем в бранех пособить въ бранех крстмъ согражаеми вѣрнии людье
побѣжають супостаты противныя кртсъ бо вскорѣ избавлѧет ѿ напастии призывающим
ѥго с вѣрою ничто же сѧ боять бѣси токмо кртса аще бо бывають ѿ бѣсъ мечтанья
знаменавше лице крстмь прогоними бывають всеслав же сѣде кыевѣ мцсь з҃ В лѣт ҂ѕ҃
ф҃ о҃ з Поиде изѧславъ с болеславомь на всеслава всеслав же поиде противу и
приде бѣлугороду всеславъ и бывши нощи оутаивъ сѧ кыянъ бѣжа из бѣлагорода
полотьску Заутра же видѣша людье кнѧзѧ бѣжавша възвратиша сѧ кыѥву и створиша
вѣче послаша сѧ къ ст҃ославу и къ всеволоду глщ҃е мы оуже зло створили ѥсмы
кнѧзѧ своѥго прогнавше а се веде на ны лѧдьскую землю а поидѣта в градъ ѡц҃а
своѥго аще ли не хочета то нам неволѧ зажгоша град свои ступим въ гречьску землю
и реч имъ ст҃ославъ вѣ послевѣ к брату своѥму аще поидеть на вы с лѧхы губити
васъ то вѣ противу ѥму ратью не давѣ бо погубити града ѡц҃а своего аще ли хощеть
с миромь то в малѣ придеть дружинѣ и оутѣшиста кыяны ст҃ослав же и всеволодъ
посласта къ изѧславу глщ҃е всеславъ ти бѣжалъ а не водї лѧховъ кыеву противна бо
ти нѣту аще ли хощеши гнѣвъ имѣти и погубити град то вѣси яко нама жаль ѡтнѧ
стола то слышавъ изѧславъ ѡстави лѧхы и поиде с болеславом мало лѧховъ поимъ
посла же пред сн҃а своѥго мьстислава кыеву и пришед мьстиславъ исѣче иже бѣша
высѣкли всеслава числом о҃ чади А другыя слѣпиша другыя же без вины погуби не
испытавъ изѧславу же идущю къ граду изидоша людье противу с поклоном и прияша
кнѧзь свои кыяне и сѣде изѧславъ на столѣ своемь мцса мая въ в҃ дн҃ь И распуща
лѧхы на покормъ избиваху лѧхы ѡтаи възврати сѧ в лѧхы болеславъ в землю свою
изѧславъ же възгна торгъ на гору и прогна всеслава ис полотьска посади сн҃а
своѥго мьстислава полотьскѣ ѡн же вскорѣ оумре ту и посади в него мѣсто брата
своѥго ст҃ополка всеславу же бѣжавшю В лѣт ҂ѕ҃ ф҃ о҃ и Роди сѧ оу всеволода сн҃ъ
и нарекоша именем ростиславъ в сеже лѣто заложена быс цр҃кы стаг михаила в
монастырѣ всеволожи В лѣт ҂ѕ҃ ф҃ о҃ ѳ Воеваша половци оу растовьцѧ и оу ятина в
сеже лѣто выгна всеславъ ст҃ополка ис полотьска в сеже лѣто побѣди ярополкъ
всеслава оу голотичьска В си времена приде волхвъ прелщенъ бѣсомъ пришедъ бо
кыеву глш҃е сице повѣдая людемъ яко на пѧтое лѣто днѣпру потещи вспѧть и землѧмъ
преступати на ина мѣста яко стати гречьскы земли а русьскѣи на гречьскои и
прочимъ землѧмъ измѣнити сѧ егоже невѣгласи послушаху вѣрнїи же насмѣхают сѧ
глщ҃е ѥму бѣсъ тобою играеть на пагубу тобѣ сеже и быс ѥму въ ѥдину бо нощь быс
без вѣсти бѣси бо подътокше на зло вводѧть по сем же насмисают сѧ ввергъше и в
пропасть смр҃тную наоучивше гл҃ати яко же се скажемъ бѣсовьскоѥ наоущенье и
дѣиство бывше бо ѥдиною скудити в ростовьстѣи ѡбласти встаста два волъхва ѿ
ярославлѧ глщ҃а яко вѣ свѣвѣ кто ѡбилье держить и поидоста по волзѣ кдѣ придут в
погостѣ ту же нарицаху лучьшиѣ жены гл҃ща яко си жито держить а си медъ а си
рыбы а си скору си и привожаху к нима сестры своя мт҃ре и жены своя ѡна же в
мечтѣ прорѣзавше за плечемь выиимаста любо жито любо рыбу и оубивашета многы
жены имѣнье ихъ ѿимашета собѣ и придоста на бѣлоѡзеро и бѣ оу нее люди инѣ т҃ В
сеже времѧ приключи сѧ прити ѿ ст҃ослава дань ѥмлющю яневи сн҃у вышатину
повѣдаша ѥму бѣлозерци яко два кудесника избила оуже многы жены по волъзѣ и по
шекснѣ и пришла ѥста сѣмо ян же испытавъ чья еста смерда и оувѣдѣвъ яко своѥго
кнѧзѧ пославъ к нимъ иже ѡколо ею суть реч имъ выдаите волхва та сѣмо яко смерда
еста моя и моѥго кнѧзѧ ѡни же сего не послушаша янь же поиде сам безъ ѡружья и
рѣша ѥму ѡтроци ѥго не ходи безъ ѡружья ѡсоромѧть тѧ ѡн же повелѣ взѧти ѡружья
ѡтрокомъ и бѣста в҃і ѡтрока с нимь и поиде к ним по лѣсу ѡни же сташа исполчивше
сѧ противу яневи же идущю с топорцем выступиша ѿ них г҃ мужи придоша къ яневи
рекуще ѥму вида идеши на смр҃ть не ходи ѡному повелѣвшю ѡбити я к прочим же
поиде ѡни же сунуша сѧ на янѧ ѥдинъ грѣши сѧ янѧ топором янь же ѡборотѧ топоръ
оудари и тыльемь повелѣ ѡтроком сѣчи я ѡни же бѣжаша в лѣсъ оубиша же ту попина
янева янь же вшедъ в град к бѣлозерцем реч имъ аще не имате волхву сею не иду ѿ
васъ и за лѣто бѣлозерци же шедше яша я и приведоша е къ яневї и реч има что
ради погубиста толико члв҃къ ѡнѣма же рекшема яко ти держать ѡбилье да аще
истребивѣ сихъ будеть гобино аще ли хощеши то пере тобою вынемѣве жито ли рыбу
ли ино что янь же реч по истинѣ лжа то створилъ б҃ъ члв҃ка ѿ землѣ сставленъ
костьми и жылами ѿ крове нѣс в немь ничтоже и не вѣсть ничтоже но токъмо ѥдинъ
б҃ъ вѣсть ѡна же рекоста вѣ вѣвѣ како есть члв҃къ створенъ ѡн же реч како ѡна же
рекоста б҃ъ мывъ сѧ в мовници и вспотивъ сѧ ѿ сѧ ветъхомъ и верже с нб҃се на
землю и распрѣ сѧ сотона с б҃мь кому в немь створити члв҃ка и створи дьяволъ
члв҃ка а б҃ъ дш҃ю в не вложи тѣм же аще оумреть члв҃къ в землю идеть тѣло а дш҃а
к б҃у реч има янь по истинѣ прельстилъ вас есть бѣсъ коѥму б҃у вѣруѥта ѡна же
рекоста антихсу ѡн же реч има то кдѣ ест ѡна же рекоста сѣдить въ безднѣ реч има
янь ка кыи то б҃ъ сѣдѧ в безднѣ то есть бѣсъ а б҃ъ есть на нбс҃и сѣдѧ на пртслѣ
славим ѿ анг҃лъ иже предстоять ѥму со страхом не могуще на нь зрѣти сих бо
анг҃лъ сверженъ быс ѥгоже вы гл҃ета антихсре за величанье ѥго низъверженъ быс с
нб҃се и есть в безднѣ якож то вы гл҃ета жда ѥгда придеть б҃ъ с нб҃се сего имъ
антихтса свѧжеть оузами и посадить и емъ ѥго с слугами своими и иже к нему
вѣрують вама же и сде муку прияти ѿ мене и по см҃рти тамо ѡнѣма же рекшема нама
бз҃и повѣдають не можеши нам створити ничтоже ѡн же реч има лжють вам бз҃и нама
стати пред ст҃ославомь а ты не можьшь створити ничтоже янь же повелѣ бити я и
потергати брадѣ ею сима же тепенома и брадѣ ею поторганѣ проскѣпомъ реч има янь
что вам бз҃и молвѧть ѡнѣма же рекшема стати нам пред ст҃ославом и повелѣ янь
вложити рубль въ оуста има и привѧзатї я къ оупругу и пусти пред собою лодьѣ и
самъ по них иде сташа на оустьи шексны и реч има янь что вам бз҃и молвѧть ѡна же
рѣста сице нама бз҃и молвѧть не быти нам живы ѿ тобе и реч има янь то ти вам
право повѣдали ѡна же рекоста но аще на пустиши много ти добра будеть аще ли наю
погубиши многѹ печаль приимеши и зло ѡн же реч има аще ваю пущю то зло ми будет
ѿ б҃а и реч янь повозником ци кому вас кто родинъ убьенъ ѿ сею ѡни же рѣша мнѣ
мт҃и другому сестра иному роженье ѡн же реч имъ мьстите своихъ ѡни же поимше
оубиша я и повѣсиша е на дубѣ ѿмьстье приимше ѿ б҃а по правдѣ яневи же идущю
домови в другую нощь медвѣдь възлѣзъ оугрызъ ею и снѣсть и тако погыбнуста
наѹщеньѥмь бѣсовьскым инѣмъ вѣдуще а своее пагубы не вѣдуче аще ли быста вѣдала
то не быста пришла на мѣсто се идеже ятома има быти аще ли и ята быста то почто
гл҃аста не оумрети нам ѡному мыслѧщю оубити я но се ѥсть бѣсовьское наоученье
бѣси бо не вѣдѧть мысли члв҃чское но влагають помыслъ въ члв҃ка таины не свѣдуще
б҃ъ ѥдинъ свѣсть помышленья члвчская бѣси же не свѣдають ничтоже суть бо немощни
и худи взоромь яко и се скажемъ ѡ взорѣ ихъ и ѡ ѡмраченьи ихъ в си бо времена в
лѣта си приключи сѧ нѣкоему новгородцю прити в чюдь и приде г кудеснику хотѧ
волхвованья ѿ него ѡн же по ѡбычаю своѥму нача призывати бѣсы в храмину свою
новгородцю же сѣдѧщю на порозѣ тояже храмины кудесникъ же лежаше ѡцѣпъ и шибе
имъ бѣсъ кудесникъ же вставъ реч новгорьцю бз҃и не смѣють прити нѣчто имаши на
собѣ ѥгоже боят сѧ ѡн же помѧнувъ на собѣ кртсъ и ѿшедъ постави кромѣ храмины
тое ѡн же нача опѧть призывати бѣсы бѣси же метавше имь повѣдаша что ради
пришелъ есть посемь же поча прашати ѥго что ради боят сѧ ѥго ѥгоже се носимъ на
собѣ крста ѡнъ же реч что есть знаменье нбнсаго б҃а ѥго же наши бз҃и боят сѧ ѡн
же реч то каци суть бз҃и ваши кде живуть в безднахъ суть же ѡбразом черни
крилаты хвосты имуще всходѧть же и подъ нб҃омь слушающе ваших б҃овъ ваши бо
анг҃ли на нб҃си суть аще кто ѹмреть ѿ ваших людии то възносимъ ѥсть на нб҃о аще
ли ѿ наших оумираѥть то носимъ к нашимъ бгм҃ь в бездну якож и есть грѣшници бо
въ адѣ сут ждуще мк҃ы вѣчныя а праведницї въ нбнсѣмь жилищѣ водварѧют сѧ со
анг҃лы сицѧ ти есть бѣсовьская сила и лѣпота и немощь и тако волхвуют
наоученьемь бѣсовьскым паче же женами бѣсовьская волъшвенья бывають искони бо
бѣсъ жену прелсти си же мужа тако в си роди много волхвують жены чародѣиством и
ѡтравою и инѣми бѣсовьскыми козньми но и мужи прелщени бывають ѿ бѣсовъ невѣрнии
яко се первое чароды при аплсѣхъ бо быс симонъ волхвъ еже творѧше волшьствомь
псомъ гл҃ати члв҃чьскыи и сам премѣнѧшет сѧ ѡво старъ ово молодъ ово ли ї иного
премѣнѧше во иного образ в мечтаньи сице творѧше анни и маврии волъшвеньемь
чюдеса противу моисиѡви но вскорѣ не възмогоста противу моисиѡви но и конобъ
творѧше мечтанье бѣсовьско яко и по водам ходити ина мечтанья творѧше бѣсомь
лстим на пагубу собѣ и инѣмъ сиць бѣ волхвъ всталъ при глѣбѣ новѣгородѣ гл҃еть
бо людемъ творѧ сѧ акы б҃ъ многы прельсти мало не всего града глш҃еть бо яко
проповѣдь всѧ и хулѧ вѣру хьсяньскую гл҃ашеть бо яко переиду по волхову предъ
всѣми и быс мѧтежь в градѣ и вси яша ѥму вѣру и хотѧху погубити еппса еппсъ же
вземъ кртсъ и ѡблекъ сѧ в ризы ста рек иже хощеть вѣру яти волхву то да идеть за
нь аще ли вѣруеть кто то ко кртсу да идеть и раздѣлиша сѧ надвое кнѧзь бо глѣбъ
и дружина ѥго идоша и сташа оу еппса а людье вси идоша за волхва и быс мѧтежь
великъ межи ими глѣбъ же возма топоръ подъ скутом приде к волхву и реч ѥму то
вѣси ли что ѹтро хощеть быти и что ли до вечера ѡн же реч проповѣжь всѧ и реч
глѣбъ то вѣси ли что хощеть быти днсь чюдеса велика створю реч глѣбъ же вынемь
топоръ ростѧ и и паде мр҃твъ и людье разидоша сѧ он же погыбе тѣломь и дш҃ею
предавъ сѧ дьяволу В лѣт ҂ѕ҃ ф҃ п҃ Пронесоша сѧ ст҃ая стрспцѧ бориса и глѣба
совокупивше сѧ ярославичї изѧславъ ст҃ославъ всеволодъ митрополитъ же тогда бѣ
геѡрги еппсъ петръ переяславьскыи феѡдосии же игуменъ печерьскыи соѳронии стаг
михаила игуменъ германъ игуменъ стаг спсса никола игуменъ переяславьскыи и вси
игумени и створше праздникъ праздноваша свѣтло преложиша я в новую црк҃вь юже
сдѣла изѧславъ яже стоить и нынѣ и вземше первое бориса в древѧнѣ рацѣ изѧславъ
ст҃ославъ всеволодъ вземше на рама своя понесоша предъидущем черноризцем свѣщѣ
держаще в рукахъ и по них дьякони с кадилы и по семь презвитери и по них еппси с
митрополитом по сих с ракою идѧху и принесше в новую црк҃вь ѿверзоша раку
исполни сѧ бл҃гоѹханья црк҃ы вонѣ бл҃гы видѣвше же се прославиша б҃а и
митрополита оужасть ѡбиде бѣ бо нетвердъ вѣрою к нима и падъ ниць просѧше
прощенья цѣловавше мощи его вложиша и в раку камену по сем же вземше глѣба в
рацѣ каменѣ вставиша на сани и емше за оужа везоша и яко быша въ дверех ста рака
и не иде и повелѣша народу възвати гси помилуи и повезоша и и положиша я мцса
мая в҃ дн҃ь И ѿпѣвше литургию ѡбѣдаша братья на скупь кождо с бояры своими с
любовью великою и бѣ тогда держа вышегородъ чюдинъ а црк҃вь лазорь по сем же
разидоша сѧ в своя си В лѣт ҂ѕ҃ ф҃ п҃ а Въздвиже дьяволъ котору въ братьи сеи
ярославичихъ бывши распри межи ими быста съ собе ст҃ославъ со всеволодомь на
изѧслава їзиде изѧславъ ис кыева ст҃ослав же и всеволодъ внидоста в кыевъ мцса
марта к҃ в И сѣдоста на столѣ на берестовомь преступивше заповѣдь ѡтню ст҃ослав
же бѣ начало выгнанью братню желая болшее власти всеволода бо прелсти гл҃ѧ яко
изѧславъ сватит сѧ со всеславомъ мыслѧ на наю да аще ѥго не имать на прогнатье и
тако взостри всеволода на изѧслава изѧслав же иде в лѧхы со имѣньем многым гл҃ѧ
яко симь налѣзу вои еже все взѧша лѧхове оу него показавше ѥму путь ѿ себе а
ст҃ославъ сѣде кыевѣ прогнавъ брата своѥго преступивъ заповѣдь ѡтню паче же
бж҃ью велии бо есть грѣх преступающе заповѣдь ѡц҃а своѥго ибо исперва преступиша
сн҃ове хамови на землю сиѳову и по у҃ лѣт ѿмьщенье прияша ѿ б҃а ѿ племене бо
сиѳова суть еврѣи же избивше хананѣиско племѧ всприяша свои жребии и свою землю
пакы преступи исавъ заповѣдь ѡц҃а своѥго и прия оубииство не добро бо есть
преступати предѣла чюжего В сеже лѣто ѡснована быс црк҃ы печерьская Игуменомь
ѳеѡдосьемь и еппсмь михаиломь и митрополиту геѡргїю тогда сущю въ грьцѣхъ
ст҃ославу кыевѣ сѣдѧщю В лѣт ҂ѕ҃ ф҃ п҃ в Ѳеѡдосии игуменъ печерьскыи престави сѧ
скажемъ же ѡ оуспеньи ѥго мало ѳеѡдосии бо обычаи имѧше приходѧще постному
времени в нделю масленую вечеръ по ѡбычаю цѣловавъ братю всю и поѹчивъ ихъ како
проводити постное времѧ в мл҃твахъ нощных и д҃невных блюсти сѧ ѿ помыслъ
скверньных ѿ бѣсовьскаго насѣянья бѣси бо реч насѣвають черноризцем помышленья
похотѣнья лукава вгажающе ѥму помыслы и тѣми врежаѥми бывают имъ млт҃вы да
приходѧщая таковыя мысли възбранѧти знаменьем кртснымъ гл҃юще сице гсі исс хсе
б҃е нашь помилуи нас аминь И к симъ воздержаньѥ имѣти ѿ многаго брашна въ яденьи
бо мнозѣ и питьи безмѣрнѣ въздрастають помысли лукавии помыслом же въздрастъшим
стварѧѥт сѧ грѣхъ тѣм же реч противите сѧ бѣсовьскому дѣиству и пронырьства ихъ
блюсти сѧ ѿ лѣности и ѿ многаго сна бодру быти на пѣнье црк҃вное и на преданья
ѡч҃ьская и почитанья книжная паче же имѣти въ оустѣхъ плтсырь двд҃въ подобаѥть
черноризцем симь бо прогонити бѣсовьскоѥ оунынье паче же имѣти к собѣ любовь
всѣм меншим и к старѣишим покоренье и послушанье старѣишимъ же к меншимъ любовь
и наказаньѥ и образ бывати собою въздержаньем и бдѣньемь хоженьем и смѣреньем
тако наказывати менша и оутѣшати я и тако проводити постъ гл҃еть бо сице яко б҃ъ
далъ ѥсть намъ м҃ дн҃ии Сию на ѡчищеньѥ дш҃и се бо ѥсть десѧтина даѥма ѿ тѣла
б҃у дн҃ии бо есть ѿ года до года т҃ и ѯ҃ и е҃ А ѿ сихъ дн҃ии десѧтыи дн҃ь
въздаяти бг҃ви десѧтину еже есть постъ м҃.тныи в нѧже дн҃и ѡчистивши сѧ дш҃а
празднуѥть свѣтло на вскрснье гсне веселѧщи сѧ ѡ бз҃ѣ постное бо времѧ ѡчищаеть
оумъ члв҃ку пощеньѥ бо исперва преѡбражено быс адаму первое не вкушати ѿ древа
ѥдиного постивъ бо сѧ моиси дн҃ии м҃ Сподоби сѧ прияти законъ на горѣ синаистѣи
и видѣвь славу бж҃ью постомъ самоила мт҃и роди постивше сѧ ниневгитѧне гнѣва
бж҃ья избыша постивше сѧ данилъ видѣнья велика сподоби сѧ постивъ сѧ илья акы на
нб҃о взѧтъ быс в пищю породную постивше сѧ г҃ ѡтроци угасиша силу ѡгньную
постивъ сѧ и гсь м҃ дн҃ии Намъ показая постное времѧ постомь аплси искориша
бѣсовьское оученье постомъ явиша сѧ ѡц҃и наши акы свѣтила в мирѣ иже сияють и по
смр҃ти показавше труды великыя и вздержаньѥ яко се великыи антонии и еоуѳимии и
сава и прочии ѡц҃и ихже мы поревнуемъ братя и сице поѹчивъ братю цѣлова въсѧ по
имени и тако изидѧше из монастырѧ взимая мало коврїжекъ вшедъ в печеру и
затворѧше двери печерѣ и засыпаше перстью и не глш҃е никомуже аще ли будѧше
нужьное ѡрудье то ѡконцемъ малым бесѣдоваше в суботу ли в недѣлю а во ины дн҃и
пребываше в постѣ и в мл҃твах вздержа сѧ крѣпко и приходѧше в манастырь в пѧтокъ
на канунъ лазаревъ ве сь бо дн҃ь кончает сѧ постъ м҃ дн҃ии Начинаѥм ѿ перваго
понедѣлника наставше ѳеѡдоровы недѣли кончаваеть же сѧ в пѧтокъ лазаревъ а
стрстьная недѣлѧ оуставлена есть постити сѧ стртсии ради гнсь ѳеѡдосьѥви же
пришедшю по ѡбычаю братю цѣловавъ и празднова с ними нед цвѣтную И дошедъ велика
дн҃е вскрснья по ѡбычаю празднова свѣтло впаде в болѣзнь разболѣвшю бо сѧ ѥму и
болѣвшю дн҃ии е҃ По семь бывшю вечеру повелѣ изнести сѧ на дворъ братья же
вземше и на сани поставиша и прѧмо црк҃ви он же повелѣ звати братю всю братьѧ же
оударивше в било и собраша сѧ вси ѡн же реч имъ братя моя и ѡц҃и мои и чада моя
се азъ ѿхожю ѿ вас якоже яви ми гсь в постное времѧ в печерѣ сущю ми изити ѿ
свѣта сего вы же кого хощете игуменом имѣти собѣ да и азъ блгслвнье подалъ бых
ѥму ѡни же рекоша ты ѥси намъ всѣм ѡц҃ь да ѥгоже изволиши самъ то намъ буди ѡц҃ь
и игуменъ и послушамъ ѥго яко и тобе ѡц҃ь же нашь ѳеѡдоси реч шедше кромѣ мене
нарьцѣте ѥгоже хощете кромѣ двою брату николы и игната в прочих кого хощете ѿ
старѣиших и до меншихъ ѡни послушавше ѥго ѿступивше мало къ цр҃кви сдумавше
послаша брата два глщ҃е сице ѥгоже изволить б҃ъ и твоя чтсная млт҃ва ѥгоже тобѣ
любо того нарци ѳеѡдосии же реч имъ да аще ѿ мене хощете игумена прїяти то азъ
створю вам не по своѥму изволенью но по бж҃ью строенью и нареч имъ иякова
презвитера братьи же нелюбо быс глщ҃е яко не здѣ ѥсть постриганъ бѣ бо ияковъ
пришелъ с летьца с братом своимъ паоулом и и начаша братя просити стеѳана
деместника суща тогда оучнк҃а ѳеѡдосьева глщ҃е яко сесь взрослъ ѥсть подъ рукою
твоѥю и оу тобе послужилъ ѥсть сего ны вдаи реч же имъ ѳеѡдосии се азъ по бж҃ью
повелѣнью нареклъ бѧхъ иякова се же вы свою волю створити хощете и послушавъ ихъ
предасть имъ стеѳана да будеть имъ игуменъ и блгсви стефана и реч ѥму чадо се
предаю ти манастырь блюди со ѡпасеньемь ѥго и яже оустроихъ въ службах то держи
преданья манастырьская и оустава не измѣнѧи но твори всѧ по закону и по чину
манастырьску и по семь вземше и братя несоша в кѣлью и положиша на ѡдрѣ и
шестому дн҃и наставшю болну сущю велми приде к нему ст҃ославъ с сн҃мъ своимъ
глѣбомъ и сѣдѧщема оу него реч ѥму феѡдосии се ѿхожю свѣта сего и се предаю ти
манастырь на сблюденье ѥда будеть что смѧтенье в немь и се поручаю игуменьство
стеѳану не даи ѥго въ ѡбиду кнѧзь же цѣловавъ ѥго и ѡбѣща сѧ пещи сѧ манастыремъ
и иде ѿ него семому же дн҃и пришедшю призва стеѳана и братю оуже изнемагающю и
нача имъ гл҃ти сице аще по моемь ѡшествии свѣта сего аще буду б҃у оугодилъ и
приялъ мѧ будеть б҃ъ то по моемь ѡшествии манастырь начнеть строити и прибывати
в нем то вѣжьте яко приял мѧ есть б҃ъ аще ли по моеи смр҃ти ѡскудѣвати начне
манастырь черноризци и потребами манастырьсками то вѣдуще буди яко не оугодилъ
ѥсмь б҃у и се ѥму глщ҃ю плакаху сѧ братя глщ҃е ѡч҃е моли сѧ за ны к б҃у вѣмы бо
яко б҃ъ труда твоѥго не презрить и пресѣдѧщи братѣ нощь ту оу него и наставшю
дн҃и ѡсмому въ в҃.ю субту по пасцѣ въ час в҃ дн҃е Предасть дш҃ю в руцѣ бж҃ии
мцсѧ мая въ г҃ дн҃ь индикта въ а҃і лѣто Плакаша сѧ по немь братя бѣ же феѡдосии
заповѣдалъ положити сѧ в печерѣ идѣже показа труды и многы рек сице в ночь
похороните тѣло моѥ якоже и створиша вечеру бо приспѣвшю братя вземше тѣло ѥго и
положиша и в печерѣ проводивше с пѣсньми с свѣщами честно на хвалу б҃у нашему
ісс хус Стеѳану же предержащю манастырь и блж҃ное стадо ѥже бѣ совокупилъ
феѡдосии такы черньцѣ яко свѣтила в руси сьяють ѡви бо бѧху постнїци крѣпци ѡви
же на бдѣнье ѡви на кланѧнье колѣньноѥ ѡви на пощенье чресъ дн҃ь и чресъ два
дн҃и ини же ядуще хлѣбъ с водою ини зелье варено друзии сыро въ любви пребывающе
меншии покарѧюще сѧ старѣишимъ и не смѣюще пред ними гл҃ати но все с покореньемь
и с послушаньѥм великымъ такоже и старѣишии имѧ любовь к меншимъ наказаху
оутѣшающе яко чада възлюбленая аще которыи братъ въ етеро прегрѣшеньѥ впадаше
оутѣшаху и епитемью г҃ ли д҃ за великую любовь тако бо бѧше любы в братьи тои
вздержанье велико аще братъ етеръ выидѧше из манастырѧ всѧ братя имѧху ѡ томь
печаль велику посылаючи по нь призываху брата к монастырю шедше вси кланѧху сѧ
игумену и молѧху игумена и приимаху брата в манастырь с радостью таци бо бѣша
любовници и сдержьци и постници ѿ нихже намѣню нѣколико мужь чюдных Яко се
первыи демьянъ презвутеръ бѧше тако постникъ и въздержник яко развѣ хлѣба ти
воды ясти ѥму до смр҃ти своея аще кто коли принесѧше дѣтищь боленъ кацѣмь любо
недугом одержим принесѧху в манастырь ли сверженъ члв҃къ кацѣм любо недугомь
ѡдержим приходѧше в манастырь къ блж҃ному ѳеѡдосью повелѣваше сему дамьянъ
млт҃ву створити болѧщему и абье створѧше молитву и масломь помазаше и приимаху
ицѣленьѥ приходѧщии к нему разболѣвшю же сѧ и конець прияти лежащю ѥму в немощи
приде англ҃ъ к нему въ ѡбразѣ феѡдосьѥвѣ даруя ѥму цртсво нбнсое за труды ѥго по
сем же приде ѳеѡдосии с братею и присѣдѧху оу него ѡному же изнемагающю възрѣвъ
на игумена реч не забываи игумене еже ѥси ѡбѣщалъ и разумѣвъ великыи ѳеѡдосии
яко видѣнье видѣлъ и реч ѥму брате дамьяне ѥже ѥсмь ѡбѣщалъ то ти буди ѡн же
сомжаривъ ѡчи предасть дх҃ъ в руцѣ бж҃ии игумен же и братя похорониша тѣло ѥго
Такъже бѣ и другыи брат именемь еремия иже помнѧше крщ҃нье землѣ русьскыя сему
бѣ даръ дарованъ ѿ б҃а проповѣдаше предибудущая и аще кого видѧше в помышленьи
ѡбличаше и в таїнѣ и наказаше блюсти сѧ ѿ дьявола аще которыи братъ оумышлѧше
ити из манастырѧ и оузрѧше и пришедъ к нему ѡбличаше мысль ѥго и оутѣшаше брата
аще к нему что речаше ли добро ли зло сбудѧшет сѧ старче слово Бѣ же и другыи
старець именемь матфѣи бѣ прозорливъ ѥдиною бо ѥму стоящю в црк҃ви на мѣстѣ
своемь възведъ ѡчи свои позрѣ по братьи иже стоять поюще по ѡбѣма странама видѣ
ѡбиходѧща бѣса въ ѡбразѣ лѧха в лудѣ и носѧща в приполѣ цвѣткы иже гл҃ет сѧ
лѣпокъ и ѡбиходѧ подлѣ братю взимая из лона лѣпокъ вержаше на кого любо аще
прилнѧше кому цвѣтокъ в поющихъ ѿ братья мало постоявъ и раслабленъ оумом вину
створь каку любо изидѧше ис црк҃ви шедъ в кѣлью и оуснѧше и не възвратѧшет сѧ в
црк҃вь до ѿпѣтья аще ли вержаше на другаго и не прилнѧше к нему цвѣтокъ стояше
крѣпок в пѣньи дондеже ѿпояху оутренюю и тогда изидѧше в кѣлью свою се же вида
старець повѣдаше брати своѥи пакы же видѣ старець се по ѡбычаю бо сему старцю
ѿстоявшю оутренюю предъ зорѧми идоша по кѣльямъ своимъ се же старець послѣ
исхожаше ис церкви идущю же ѥму ѥдиному сѣде ѡпочивая подъ биломъ бѣ бо келья
ѥго подале црк҃ве видѣ се яко толпа поиде ѿ воротъ възведъ ѡчи свои видѣ ѥдиного
сѣдѧща на свиньи а другыя текуща ѡколо ѥго и реч имъ старець камо идете и реч
сѣдѧ на свиньи бѣсъ по михалѧ по тольбековича старець же знамена сѧ кртснымь
знаменьѥм и приде в кѣлью свою яко быс свѣтъ и разумѣ старець реч кѣлеинику иди
впрашаи ѥ ли михаль в кельи и рѣша ѥму яко давѣ скочилъ реч со столпья по
заоутрени и повѣда старець видѣньѥ се игумену и братьи при сем бо старци
ѳеѡдосии престави сѧ и быс стеѳанъ игуменъ и по стеѳанѣ никонъ сему и еще сущю
старцю ѥдиною ѥму стоящю на оутрени возведъ ѡчи свои хотѧ видѣти игумена никона
и видѣ ѡсла стояща на игумени мѣстѣ и разумѣ яко не всталъ ѥсть игуменъ тако же
и ина многа видѣнья провидъ старець и почивъ в старости добрѣ в манастыри семь
Яко се быс другыи черноризець именемь исакии якож и ѥще сущю ѥму в мирѣ в житьи
мирьстѣмь и б҃ату сущю ѥму бѣ бо купець родом торопечанинь и помысли быти мнихъ
и раздая имѣнье своѥ требующим и манастыремъ и иде к великому антонью в печеру
молѧ сѧ ѥму да бы и створилъ черноризцемъ и приятъ и антонии взложи на нь порты
чернецьскыя нарекъ имѧ ѥму исакии бѣ бо имѧ ѥму чернь се же исакии всприятъ
житье крѣпко ѡблече бо сѧ во власѧницю и повелѣ купити собѣ козелъ и ѡдра мѣхомъ
козелъ и ѡблече на власѧницю и ѡсше ѡколо его кожа сыра и затвори сѧ в печерѣ въ
ѥдинои оулици в кельици малѣ яко четырь лакотъ и ту молѧше б҃а со слезами бѣ же
ядь ѥго проскура ѥдина и та же чересъ дн҃ь воды в мѣру пьяше приносѧшеть же ѥму
великыи антонии и подаваше ѥму ѡконцемъ яко сѧ вмѣстѧше рука тако приимаше пищю
и того створи лѣт з҃ на свѣтъ не вылазѧ ни на ребрѣхъ не лѣгавъ но сѣдѧ мало
приимаше сна и ѥдиною по ѡбычаю наставшю вечеру поча кланѧти сѧ поя плмсы ѡли и
до полунощья яко трудѧшет сѧ сѣдѧше на сѣдалѣ своем ѥдиною же ѥму сѣдѧщю по
ѡбычаю и свѣщю оугасившю внезапу свѣт восья яко ѿ слн҃ца восья в печерѣ яко
зракъ вынимая члв҃ку и поидоста в҃ оуноши к нему красна и блистаста лице ѥю акы
слнц҃е и глщ҃а к нему исакие вѣ есвѣ анг҃ла а се идеть к тобѣ хсс падъ поклони
сѧ ѥму ѡн же не разумѣ бѣсовьскаго дѣиства ни памѧти прекрстити сѧ выступѧ и
поклони сѧ якы хсу бѣсовьску дѣиству бѣсі же кликнуша ї рѣша нашь еси ісакие
оуже введше и в кѣльицю и посадиша и и начаша садити сѧ ѡколо ѥго и быс полна
келья ихъ и оулица печерская и реч ѥдинъ ѿ бѣсовъ гл҃емыи хс҃ъ възмѣте сопѣли
бубны и гусли и оударѧите ат ны исакии сплѧшеть и оудариша в сопѣли в глусли и в
бубны начаша имъ играти и оутомивше и ѡставиша и живного и ѿидоша поругавше сѧ
ѥму заоутра же бывшю свѣту и приспѣвшю вкушенью хлѣба приде антонии по ѡбычаю ко
ѡконцю и гл҃а гси блг҃ви ѡч҃е исакие и не быс ѿвѣта и реч антонии се оуже
преставил сѧ есть и посла в манастырь по ѳеѡдосья и по братю и ѿкопаше кде бѣ
загражено ѹстье пришедше взѧша и мертва мнѧще вынесше положиша и прде пещерою и
оузрѣша яко живъ ѥсть и реч игуменъ ѳеѡдосии яко се имать быти ѿ бѣсовьскаго
дѣиства и положиша и на ѡдрѣ служаше ѡколо ѥго антонии в си же времена приключи
сѧ прити изѧславу из лѧховъ нача гнѣвати сѧ изѧславъ на антонья изъ всеслава и
присла в ночь поя антонья чернигову възлюби болдины горы ископавъ печеру ту сѧ
всели есть ту манастырь ст҃ое бц҃и на болдиных горахъ и до сего мѣста ѳеѡдосии
же оувѣдавъ яко антонии шелъ чернигову шедъ с братьею взѧ исакия и принесе и к
сбѣ в кѣлью и служаше ѡколо ѥго бѣ бо раслабленъ тѣломь яко не мощи ѥму обратити
сѧ на другую страну ни встати ни сѣдѣти но лежаше на единои сторонѣ подъ сѧ
плеваше многажды феѡдосии же сам своима рукама ѡмываше и спрѧташеть и за в҃ лѣт
Ѳеѡдосии же молѧше б҃а за нь и мл҃тву творѧше над нимь дн҃ь и нощь дондеже на
г҃.ѥе лѣто Прогл҃а и слыша и на ногы нача встаяти акы младенець и нача ходити и
не брежаше в црк҃вь ходити нужею прївлечахуть и к црк҃ви и по сем наоучи на
трѧпезницю ходити и посажашеть и кромѣ брати положаху пред ним хлѣбъ и не
възмѧше ѥго ноли вложити в руцѣ ѥму ѳеѡдосии же реч положите хлѣбъ пред ним а не
вкладаите в рукы ѥму атъ сам ѣсть и не преже за недѣлю ясти и по малу оглѧдавъ
сѧ кусаше хлѣба тако наоучи сѧ ясти и тако избави феѡдосии ѿ козни дьяволѧ
исакии же всприятъ въздержанье пакы жестоко ѳеѡдосью же преставльшю сѧ и стефану
в него мѣсто бывшю исакии же реч се оуже прелстил мѧ ѥси былъ дьяволе сѣдѧща на
ѥдином мѣстѣ а оуже не имам сѧ затворити в печерѣ но имам тѧ побѣдити ходѧ в
манастырѣ и ѡблече сѧ въ власѧницю и на власѧницю свиту вотолѧну и нача
оуродство творити и помагати поча поваром варѧ на братю и на заоутреню входѧ
преже всѣх стояше крѣпко и неподвижимо ѥгда же приспѣяше зима и мрази лютии
станѧше в прабошнѧх в черевьях в протоптаных яко примерзнѧшета нозѣ ѥго г камени
и не движаше ногама дондеже ѿпояху заоутреню и по заоутрени идѧше в поварьницю и
приготоваша ѡгнь воду дрова и придѧху прочии повари ѿ братьѣ ѥдин же поваръ бѣ
тако же бѣ именем тѣм же исакии и реч посмихая сѧ ісакию ѡно ти сѣдить вранъ
черныи иди ими и ѡн же поклонивъ сѧ ѥму до землѣ шедъ я ворона и принесе ѥму
предо всѣми повары и оужасоша сѧ повѣдаша игумену и брати и начаша братя чтити и
ѡн же не хотѧ славы члв҃чскыя нача оуродьство творити пакостити нача ѡво игумену
ѡво братьи ѡво мирьскым члв҃комъ да друзии раны ѥму даяху и поча по миру ходити
такоже оуродом сѧ творѧ всели сѧ в печеру в неиже преже былъ оуже бо антонии
преставил сѧ и совъкпуи к собѣ оуных и вскладаше на нь порты чернечьскыя да ѡво
ѿ игумена никона прїимаше раны ѡво ѿ родитель тѣхъ дѣтьскых се же то все терпѧше
приимаше раны и наготу студень дн҃ь и нощь въ ѥдину бо нощь вжегъ пещь в ыстобцѣ
оу пещеры яко разгорѣ сѧ пещь бѣ бо ѹтла и нача палати пламень оутлизнами ѡному
же нѣ чимъ заложити вступль ногама босыма ста на пламени дондѣ же изгорѣ пещь
излѣзе и ина многа повѣдаху ѡ немь а другое и самовидець бых и тако взѧ побѣду
на бѣсы яко мухы ни во чтоже имѧше страшенья ихъ и мечтанья ихъ гл҃шеть бо к
нимъ аще мѧ бѣсте прелстили в печерѣ первое понеже не вѣдѧхъ кознии ваших и
лукавьства нонѣ же имамъ гса ісс хса и б҃а моѥго и млт҃ву ѡц҃а моѥго феѡдосья
Надѣю сѧ имам побѣдити многажды бо бѣси пакости дѣяху ѥму и гл҃ху нашь ѥси и
поклонил сѧ ѥси нашему старѣишинѣ и намъ ѡн же гл҃ше вашь старѣишина антихрестъ
ѥсть а вы бѣсы есте знаменаше лице своѥ кртснымъ ѡбразом и тако ищезнѧху ѡвогда
же пакы в нощи прихожаху к нему страхъ ѥму творѧче в мечтѣ ѧко се многъ народъ с
мотыками лыскарѣ глщ҃е раскопаѥмъ печеру сию и сего загребем здѣ ини же глх҃у
бѣжи исакие хотѧть загрести ѡн же глш҃е к нимъ аще бысте члв҃ци то въ дн҃е бы
ѥсте пришли а вы есте тма и во тмѣ ходите и тма вы ятъ и знамена я крстмъ
ищезнуша другоици бо трашахуть и въ ѡбразѣ медвѣжи ѡвогда же лютым звѣремь ѡво
въломъ ѡво змиѣ полозѧху к нему ѡво ли жабы мыши и всѧкъ гадъ не могоша ѥму
ничтоже створити и рѣша ѥму исакие побѣдил ѥси нас ѡн же реч якоже бѣсте мене вы
побѣдили въ ѡбразѣ ісс хосвѣ и въ анг҃льстѣмь недостоини ще того видѣнья но се
по истѣнѣ явлѧѥте сѧ топерво въ ѡбразѣ звѣринѣмь и скотьемь и змеями и гадом
ациже и сами ѥсте и ѿтолѣ не быс ѥму пакости ѿ бѣсовъ якож самъ повѣдаше се яко
се быс ми за г҃ л҃ѣ.та брань си По томь поча жити крѣплѣ и въздержаньѥ имѣти
пощенье бдѣнье и тако живущю ѥму сконча житье своѥ и разболѣ сѧ в печерѣ и
несоша и болна в манастырь и до ѡсмаго дн҃е ѡ гсѣ сконча сѧ игумен же їѡанъ и
братя спрѧтавше тѣло ѥго и погребоша и таци ти быша черноризци ѳеѡдосьева
манастырѧ иже сияють и по смр҃ти яко свѣтила и молѧть б҃а за сдѣ сущюю братю и
за мирьскую братю и за приносѧщая въ манастырь в немже и донынѣ добродѣтелное
житье живуть ѡбще вси вкупѣ в пѣньи и в мл҃твахъ и послушаньи на славу б҃у
всемогущему и ѳеѡдосьѥвами млт҃вми сблюдаѥми ѥмуже слава аминь В лѣт ҂ѕ҃ ф҃ п҃ г
Почата быс церкы печерьская надъ ѡснованьѥмь стеѳаномь игуменомь изъ ѡснованья
бо ѳеѡдосии почалъ а на ѡснованье стеѳанъ поча и кончана быс на третьее лѣто
мцса иоулѧ а҃і дн҃ь В се же лѣто придоша сли из нѣмець къ ст҃ославу Ст҃ославъ же
величая сѧ показа имъ б҃атьство своѥ ѡни же видѣвше бещисленое множьство злато и
сребро и паволокы и рѣша се ни въ чтоже ѥсть се бо лежить мертво сего суть
кметьѥ луче мужи бо сѧ доищють и болше сего сице сѧ похвали иезекии цсрь
июдѣискъ к соломону цсрѧ асурииска ѥгоже всѧ взѧта быша в вавилонъ тако и по
сего смр҃ти все имѣнье расыпа сѧ разно- В лѣт ҂ѕ҃ ф҃ п҃ д Ходи володимеръ сн҃ъ
всеволожь и ѡлегъ сн҃ъ с҃тославль лѧхомъ в помочь на чехы сегоже лѣта престави
сѧ ст҃ославъ сн҃ъ ярославль мцса декабрѧ к҃ з ѿ рѣзанья желве и положенъ
черниговѣ оу стга сп҃са и сѣде по немь всеволодъ на столѣ мцса генварѧ В лѣт ҂ѕ҃
ф҃ п҃ е Поиде изѧславъ с лѧхы Всеволодъ же поиде противу ѥму Сѣде борисъ
черниговѣ мцса мая д҃ дн҃ь и быс кнѧженья его и҃ дн҃ии и бѣжа тмутороканю к
романови всеволодъ же противу брату изѧславу на волынь и створиста миръ и
пришедъ изѧславъ сѣде кыѥвѣ мсца иоулѧ е҃і дн҃ Ѡлегъ же сн҃ъ ст҃ославль бѣ оу
всеволода черниговѣ В лѣт ҂ѕ҃ ф҃ п҃ ѕ Бѣже ѡлегъ ст҃ославль тмутороконю ѿ
всеволода мцса априлѧ В сеже лѣто оубьенъ быс глѣбъ сн҃ъ ст҃ославль В заволочии
бѣ бо глѣбъ млтсивъ оубогымъ и страннолюбивъ тщаньѥ имѣя к цр҃квамъ теплъ на
вѣру и кротокъ взоромъ красенъ ѥгоже тѣло положено быс черниговѣ за спасомъ мцса
иоулѧ к҃ г дн҃ь Сѣдѧщю ст҃ополку в него мѣсто новѣгородѣ сн҃у изѧславлю ярополку
сѣдѧщю вышегородѣ а володимеру сѣдѧщю смолиньскѣ приведе ѡлегъ и борисъ поганыя
на русьскую землю и поидоста на всеволода с половци всеволодъ же изиде противу
има на съжицѣ и побѣдиша половци русь и мнози оубьени быша ту оубьѥнъ быс иванъ
жирославичь и тукы чюдинь братъ порѣяни мнози и ини мнози въ к҃ е Ѡлегъ же и
борисъ придоста чернигову мнѧще ѡдолѣвше а землѣ русьскѣи много зло створше
проливше кровь хьсяньску еяже крове взищеть б҃ъ ѿ руку ѥю и ѿвѣтъ дати има за
погубленье дш҃а хсьяньскы всеволодъ же приде к брату своѥму изѧславу киеву
цѣловавше сѧ и сѣдоста всеволодъ же исповѣда всѧ бывшая и реч ѥму изѧславъ брате
не тужи видиши ли колико сѧ мнѣ сключи первое не выгнаша ли мене и имѣнье мое
разграбиша и пакы кую вину вторую створилъ бѣхъ не изгнанъ ли бѣхъ ѿ ваю брату
своею не блудилъ ли бѣх по чюжимъ землѧм имѣнья лишенъ бых не створих зла
ничтоже и нынѣ брате не туживѣ аще будеть нам причастье в русскѣи земли то ѡбѣма
аще лишена будевѣ то ѡба азъ сложю главу свою за тѧ и се рек оутѣши всеволода и
повелѣ сбирати вои ѿ мала до велика и поиде изѧславъ съ ярополъкомъ снм҃ъ своим
и всеволодъ с володимеромъ сн҃омъ своимъ и поидоша к чернигову и черниговци
затвориша сѧ в градѣ ѡлег же и борисъ бѧста черниговцемъ же не ѡтворившим сѧ
приступиша ко граду володимеръ же приступи ко вратомъ всточнымъ ѿ стрежени и ѡтѧ
врата и ѡтвориша градъ ѡколнии и пожгоша и людемъ же вбѣгшим въ дънѣшнии градъ
изѧслав же и всеволодъ слышаста яко идеть ѡлегъ и борисъ противу изѧслав же и
всеволодъ оуранивше поидоста ѿ града противу ѡлгови реч же ѡлегъ к борисови не
ходивѣ противу не можевѣ стати противу четыремъ кнѧземъ но послевѣ с молбою къ
строѥма своима и реч ѥму борисъ ты готова зри азъ имъ противенъ всѣмъ похваливъ
сѧ велми не вѣдыи яко б҃ъ гордымъ противит сѧ смѣренымъ даѥть блгдть да не хват
сѧ силныи силою своѥю и подоста противу и бывшимъ имъ на мѣстѣ оу села на
нѣжатинѣ нивѣ и сступившим сѧ ѡбоимъ быс сѣча зла первое оубиша бориса сн҃а
вѧчеславлѧ похвалившаго сѧ велми изѧславу же стоящю въ пѣшцихъ и внезапу
приѣхавъ ѥдинъ оудари и копьемъ за плече тако оубьѥнъ быс изѧславъ сн҃ъ
ярославль продолжьже бывъши сѣчи побѣже ѡлегъ в малѣ дружинѣ и ѡдва оутече бѣжа
тмутороканю оубьѥнъ быс кнѧзь изѧславъ мцса ѡктѧмбрѧ въ г҃ дн҃ь И вземше тѣло
ѥго привезоша и в лодьи и поставиша противу городьцю изиде противу ѥму весь
городъ кыевъ и възложивше тѣло ѥго на сани повезоша и съ пѣсми попове и
черноризци понесоша и в град и не бѣ лзѣ слышати пѣнья во плачи велицѣ вопли
плака бо сѧ по немь весь град киевъ ярополкъ же идѧше по немь плача сѧ с
дружиною своею ѡч҃е ѡч҃е мои что ѥси пожилъ бес печали на свѣтѣ семь многы
напасти приимъ ѿ людии и ѿ братя своѥя се же погыбе не ѿ брата но за брата
своѥго положи главу свою и принесше положиша тѣло ѥго в црк҃ви ст҃ыя бц҃а
вложивъше и в раку мраморѧну бѣ же изѧславъ мужь взоромъ красенъ и тѣломъ великъ
незлобивъ нравомъ криваго ненавидѣ любѧ правду не бѣ бо в немь лсти но простъ
мужь оумом не вздая зла за зло колико бо ѥму створиша кияне самого выгнаша а дом
ѥго разграбиша и не взда противу тому зла аще ли кто дѣѥть вы сѣчець исѣче то не
сь то створи но сн҃ъ ѥго пакы же брата ѥго прогнаста и и ходи по чюжеи земли
блудѧ и сѣдѧщю ѥму пакы на столѣ своемь всеволоду пришедшю побѣжену к нему не
реч ѥму колико ѿ ваю прияхъ не вдасть зла за зло но ѹтѣши рек ѥлмаже ты брате
мои показа ко мнѣ любовь введе мѧ на столъ мои и нарек мѧ старѣишину собѣ се азъ
не помѧну злобы первыя ты ми ѥси братъ а я тобѣ и положю главу свою за тѧ еже и
быс не реч бо ѥму колико зла створиста мнѣ и се нонѣ тобѣ сѧ сключи не реч се
кромѣ мене но на сѧ перея печаль братню показая любовь велику свершая аплса
глщ҃а оутѣшаите печалныя по истинѣ аще что створилъ ѥсть в свѣтѣ семь етеро
согрѣшеньѥ ѿдасть сѧ ѥму занеже положи главу свою за брата своѥго не желая
болшее волости ни имѣнья хотѧ болша но братню ѡбиду ѡ сѧковыхъ бо гсь реч да кто
положить дш҃ю свою за другы своя соломон же реч братья в бѣдах пособива бывають
любы бо ѥсть выше всего якож иѡан гл҃еть б҃ъ любы ѥсть пребываяи в любви в бз҃ѣ
пребываѥть и б҃ъ в немь пребываеть ѡ семь свершаѥт сѧ любы да достоянье имам в
дн҃ь судныи да якоже ѡнъ ѥсть и мы ѥсмы в мирѣ семь боязни нѣс в любви но
свершена любы вонъ измещеть боязнь яко боязнь мученье имать бояи же сѧ нѣс
свершенъ в любви аще кто речть любьлю б҃а а брата своѥго ненавижю ложь есть не
любѧи бо брата своѥго ѥгоже видить б҃а ѥгоже не видить како можеть любити сию
заповѣдь имам ѿ него да любѧи б҃а любить брата своѥго в любовь бо все свершаѥт
сѧ любве ради и грѣси расыпают сѧ любве бо ради сниде гсь на землю и распѧтъ сѧ
за ны грѣшныя вземъ грѣхы наша пригвозди на кртсѣ давъ намъ крстъ свои на
прогнаньѥ ненависти бѣсовьское любве ради мчн҃ци прольяша крови своя любве же
ради сии кнѧзь пролья кровь свою за брата своѥго свершая заповѣдь гсню всеволодъ
же сѣде кыевѣ на столѣ ѡц҃а своѥго и брата своѥго переима власть русьскую всю и
посади сн҃а своѥго володимера черниговѣ а ярополка володимери придавъ ѥму туровъ
В лѣт ҂ѕ҃ ф҃ п҃ з Приде романъ с половци къ воину всеволодъ же ста оу
переяславлѧ и створи миръ с половци и възврати сѧ романъ с половци вспѧть бывшю
ѥму оубиша и половци мцса августа .в҃ дн҃ь Суть кости ѥго и доселѣ сн҃а
ст҃ославлѧ внука ярославлѧ а ѡлга ѥмше поточиша и за море црсюграду всеволодъ же
посади посадника ратибора тмуторокани В лѣт ҂ѕ҃ ф҃ п҃ и Заратиша сѧ торци
переяславьстии на русь всеволодъ же посла сн҃а своѥго володимера володимеръ же
шедъ побѣди търкы В лѣт ҂ѕ҃ ф҃ п҃ ѳ Бѣжа игоревичь дв҃дъ с володаремь
ростиславичемь мцса мая и҃і дн҃ь И придоста тмутороканю и яста ратибора и
сѣдоста тмуторокани В лѣт ҂ѕ҃ ф҃ ҁ҃ Ѡсень оумре половечьскыи кнѧзь В лѣт ҂ѕ҃ ф҃
ҁ҃ а Приде ѡлегъ из грекъ тмутороконю и я дв҃да и володарѧ ростиславича и сѣде
тмуторокани исѣче козары иже бѣша свѣтници на оубье брата ѥго и на самого а
двд҃а и володарѧ пусти В лѣт ҂ѕ҃ ф҃ ҁ҃ в Приходи ярополкъ ко всеволоду на великъ
дн҃ь в сеже времѧ выбѣгоста ростиславича в҃ ѿ ярополка И пришедше прогнаста
ярополка и посла всеводъ володимера сн҃а своѥго и выгна ростиславича и посади
ярополка володимери В сеже лѣто двд҃ъ Зая грькы въ ѡлешьи и зая оу них имѣнье
всеволодъ же пославъ приведе и и вда ѥму дорогобужь В лѣт ҂ѕ҃ ф҃ ҁ҃ г Ярополкъ
же хотѧше ити на всеволода послушавъ злых свѣтникъ се оувѣда всеволодъ посла
противу ѥму сн҃а своего володимера ярополкъ же ѡставивъ мт҃рь свою и дружину
лучьскѣ бѣжа в лѧхы володимеру же пришедшю лучьску и вдаша сѧ лучане володимеръ
же посади дв҃да володимери въ ярополка мѣсто а мт҃рь ярополчю и жену ѥго и
дружину ѥго приведе кыеву и имѣньѥ вземъ ѥго В лѣт ҂ѕ҃ ф҃ ҁ҃ д Приде ярополкъ из
лѧховъ и створи миръ с володимеромь и иде володимеръ вспѧть чернигову ярополкъ
же сѣде володимери и пересѣдев мало дн҃и иде звенигороду и не дошедшю ѥму града
и прободенъ быс ѿ проклѧтаго нерадьцѧ ѿ дьяволѧ наоученья и ѿ злыхъ члв҃къ
Лежащю и ту на возѣ саблею с конѧ прободе и мцса ноямбрѧ въ к҃ в дн҃ь И тогда
въздвигнувъ сѧ ярополкъ выторгну изъ себе саблю и возпи великым глмсь ѡхъ тот мѧ
враже оулови бѣжа нерадець трькратыи перемышлю к рюрикови и ярополка вземше
ѡтроци на конь передъ сѧ радъко вънкина инии мнози несоша и володимерю а ѿтуду
кыѥву изиде противу ѥму бл҃говѣрныи кнѧзь всеволодъ с своима сн҃ъма с
володимеромь и ростиславомь и вси болѧре и блж҃ныи митрополитъ іѡан с черноризци
и с прозвутеры и вси кияне великъ плачь створиша над нимь со плмсы и пѣсми
проводиша и до стаг дмитрея спрѧтавше тѣло ѥго с честью положиша и в рацѣ
мраморѧнѣ в цр҃кви стаг аплса петра юж беѣ самъ началъ здати преж мцса декабрѧ
въ .е҃ дн҃ь многы бѣды приимъ без вины изгонимъ ѿ братья своѥя ѡбидимъ
разграбленъ прочее и смр҃ть горкую приятъ но вѣчнѣи жизни и покою сподобї сѧ
такъ бѧше блж҃ныи сь кнѧзь тихъ кротъкъ смѣренъ и братолюбивъ десѧтину дая ст҃ѣи
бц҃и ѿ всего своѥго имѣнья по всѧ лѣта и молѧше б҃а всегда гл҃ѧ гси б҃е мои
приими молитву мою и дажь ми смр҃ть якож двѣма братома моима борису и глѣбу ѿ
чюжю руку да ѡмыю грѣхы всѧ своѥю кровью избуду суѥтнаго сего свѣта и мѧтежа
сѣти вражии ѥгоже прошенья не лиши ѥго бл҃гыи б҃ъ въсприя блг҃ая ѡна ихже ѡко не
видѣ ни оухо слыша ни на срцде члв҃ку не взиде еже оуготова б҃ъ любѧщимъ ѥго В
лѣт ҂ѕ҃ ф҃ ҁ҃ е В лѣт ҂ѕ҃ ф҃ ҁ҃ ѕ Св҃щена быс цр҃кы ст҃го михаїла манастырѧ
всеволожа митрополитомь иваномь а игуменьство тогда держащю того манастырѧ
лазъскаѧ ст҃ыя бц҃а манастырѧ ѳеѡдосьѥва їѡаномь митрополитомъ ї лукою
бѣлогородьскымь еппсмь исаиемь черниговьскым епспомь при бл҃городьнѣмь кнѧзи
всеволодѣ державному русьскыя землѧ и чадома ѥго володимера и ростислава
воѥводьство держащю кыѥвьскыя тысѧща яневи игуменьство держащю іѡану В сеже лѣт
престави сѧ іѡанъ митрополитъ быс же іѡан мужь хытръ книгамъ И оученью млтсвъ
оубогымъ и вдовицѧмъ ласковъ же ко всѧкому б҃ату и оубогу смѣренъ же и кротокъ
молчаливъ рѣчистъ же книгами ст҃ыми оутѣшая печалныя и сѧкого не быс преж в руси
ни по немь не будеть сѧкъ В се лѣто иде янъка всеволожа наречная преж приведе
янка митрополита іѡана скопьчину ѥгоже людье вси рекоша се намъ пришелъ ѿ года
бо до года пребывъ оумре бѣ же се мужь книженъ но оумомъ простъ и просто рещи- В
сеже лѣто сщ҃ена быс црк҃ы стаг михаила ефрѣмом митрополитомь тоя црк҃ы юже бѣ
создалъ велику сущю бѣ бо преже в переяславли митрополья и пристрои ю великою
пристроею Оукрасивъ ю всѧкою красотою цркв҃ныими ссуды се бо ефрѣмъ бѣ скопець
высокъ тѣломъ бѣ бо тогда многа зданья въздвиже докончавъ црк҃вь стаг михаила
заложи црк҃вь на воротѣхъ городныхъ во имѧ ст҃аго мчн҃ка ѳеѡдора и посемь стаг
андрѣя ѹ црк҃ве ѿ воротъ и строѥнье баньноѥ сего же не быс преж в руси и град бѣ
заложилъ каменъ ѿ црк҃ве стаг мчн҃ка ѳеѡдора и прочими зданьи В лѣт ҂ѕ҃ ф҃ ҁ҃ ѳ
Игуменъ и черноризци свѣтъ створше рѣша не добро есть лежати ѡц҃ю нашему
ѳеѡдосьеви кромѣ манастырѧ црк҃ве своея понеже то ѥсть ѡсновалъ црк҃вь и
черноризци совокупилъ свѣтъ створше повелѣша оустроити мѣсто идѣже положити мощѣ
ѥго и приспѣвшю празднику ѹспенья бц҃ѣ треми дн҃ьми повелѣ игуменъ рушити кдѣ
лежать мощѣ ѥго ѡц҃а нашего ѳеѡдосья ѥгоже повелѣнью бых азъ грѣшныи первое
самовидець еже скажю не слухомъ бо слышавъ но самъ ѡ семь началникъ пришедшю же
игумену ко мнѣ и рекшю ми поидевѣ в печеру к ѳеѡдосьѥви азъ же пришедъ и со
игуменомъ не свѣдущю никомуже разглѧдавша кудѣ копати и знаменавша мѣсто кдѣ
копати кромѣ оустья реч же ко мнѣ игуменъ не мози повѣдати никомуже но поими
ѥгоже хощеши да ти поможеть азъ же пристроихъ з҃ д҃нии рогалиѥ имиже копати и въ
Вторкь веч пояхъ с собою в҃ Брата не вѣдущю никомуже придох в печеру и ѿпѣвъ
плмсы почах копати трудивъ сѧ вдахъ другому брату копахомъ до полуночья трудихом
сѧ и не могуче сѧ докопати начах тужити ѥда како на страну копаѥмъ азъ же вземъ
рогалью начах копати рамено и другу моѥму ѡпочивающю передъ пещерою и реч ми
оударивше в било и азъ в то чинъ прокопах на мощѣ ѳеѡдосьевы ѡному гл҃щю ко мнѣ
оудариша в било мнѣ же рекущю прокопахъ оуже ѥгда же прокопахъ ѡбдержашеть мѧ
оужасть и начах звати гси помилуи ѡ се чинь же сѣдѧста в҃ брата в манастыри ѥда
игуменъ оутаивъ сѧ нѣ с кыими пренесеть ѥго ѡтаи к печерѣ зрѧща ѥгда оудариша в
било видѣста г҃ столпы ако дугы зарны и стоявше придоша надъ верхъ црк҃ве идеже
положенъ быс ѳеѡдосии в сеже времѧ видѣ стеѳанъ иже быс в него мѣсто игуменъ в
се же времѧ быс ѥппсъ видѣ въ своѥмь манастыри реч с поле зарю велику надъ
печерою мнѣвъ яко несуть ѳеѡдосья бѣ бо ѥму възвѣщено преже дн҃емь ѥдинѣмъ и
сжаливъ си яко без него пренесѧть и всѣдъ на конь вборзѣ поѣха поимъ с собою
климета ѥгоже игумена постави в своѥ мѣсто и идѧста видуче зарю велику яко
придоста близь видѣста свѣщѣ многы надъ печерою и придоста к печерѣ не видѣста
ничто же и придоста дну в печеру нам сѣдѧщемъ оу мощии ѥго ѥгда бо прокопахъ
послахъ къ игумену приди да вынемемъ и игумен же приде з двѣма братома прокопах
велми и влѣзохом и лежащь мощьми но сстави не распали сѧ бѣша и власи главнии
притѧскли бѧху взложьше и на вариманътью и вынесоша и предъ пещеру на другыи же
дн҃ь собраша сѧ ѥппси ѥѳрѣмъ переяславьскыи стеѳанъ володимерьскыи іѡан
черниговьскыи игумени ѿ всѣхъ манастыревъ с черноризци придоша и людье
бл҃говѣрнии и взѧша мощѣ ѳеѡдосьевы с тѣмьяномъ и съ свѣщами и принесше положиша
и в цр҃кви своеи ѥму в притворѣ на деснѣи странѣ мцса августа въ д҃і дн҃ь в дн҃ь
четвертъкъ въ час а҃ дн҃е индикта д҃і лѣт Праздноваша свѣтло въ тъ дн҃ь се же
повѣмь мало нѣчто еже сѧ събыс прр҃ченье ѳеѡдосьево игуменьство бо ѳеѡдосью
держащю в животѣ своѥмь правѧщю стадо порученое ѥму бм҃ь черноризци не токмо бо
си ѥдины но и мирьскыми печаше сѧ ѡ дш҃ахъ ихъ како быша спс҃ли сѧ паче же ѡ
дхв҃ныхъ сн҃ѣхъ своихъ оутѣшая и наказая приходѧщая к нему другоицѧ в домы ихъ
приходѧ и блгслвнье имъ подавая ѥдиною бо ѥму пришедшю в домъ яневъ къ яневи и к
подружью ѥго мр҃ьи ѳеѡдосии бо бѣ любѧ я занеже живѧста по заповѣди гсни и в
любви межи собою пребываста ѥдиною же ѥму пришедшю к нима и оучашеть я ѡ млтсни
къ оубогымъ ѡ црсьствии нбнсѣмь еже прияти праведником а грѣшником муку ѡ
смр҃тнѣмь часѣ и се ѥму глщ҃ю ѡ положении тѣла в гробѣ има реч ѥму явьная кто
вѣсть кдѣ си мѧ положать реч же ѥи ѳеѡдосии по истинѣ идѣже лѧгу азъ ту и ты
положена будеши се же сбыс сѧ игумену же бо преставльшю сѧ преже ѡ и҃і лѣт Се
сбыс сѧ в се бо лѣто престави сѧ яневая именемь мр҃ья мцса авгсу ѕ҃і дн҃ь И
пришедше черноризьци пѣвше ѡбычныя пѣсни и прїнесше ю положиша ю в цр҃кви ст҃ыя
бцсѧ противу гробу ѳеѡдосьеву на шюеи странѣ ѳеѡдосии бо положенъ быс въ д҃і а
сии въ ѕ҃і Се же сбыс сѧ пррч҃еньѥ блж҃наго ѡц҃а нашего ѳеѡдосья добраго пастуха
иже пасѧше словесныя ѡвцѧ нелицемѣрно с кротостью и с расмотреньѥмь блюда ихъ и
бдѧ за не молѧ сѧ за порученоѥ ему стадо и за люди хьсяньскыя за землю русьскую
иже и по ѡшествии твоѥмь ѿ сея жизни молиши сѧ за люди вѣрныя и за своя оучнк҃ы
иже взирающе на раку твою поминають оученье твоѥ и въздержанье твое прославлѧють
б҃а азъ же грѣшныи твои рабъ и оучнк҃ъ недоѹмѣю чимь похвалити добраго твоѥго
житья и въздержанья но се реку мало нѣчто радуи сѧ ѡч҃е нашь и наставниче
мирьскыя плища ѿринувъ молчанье възлюбивъ б҃у послужилъ ѥси в тишинѣ въ
мнишьскомь житьи всѧко собѣ принесенье бжтсвеное принеслъ ѥси пощеньемь
превозвышь сѧ плотьскых стрстии и сласти възненавидѣвъ красоту и желанье свѣта
сего ѿринувъ вслѣдуя стопамъ высокомысленымъ ѿц҃емь ревнуя молчаньѥм възвышая сѧ
смѣреньем и оукрашая сѧ в словесѣхъ книжных веселуя сѧ радуи сѧ оукрѣпль сѧ
надежею вѣчныхъ бл҃гъ приимъ оумертвивъ плотьскую похоть источникъ безаконья и
мѧтежь прпдбне бѣсовьскых козни избѣгъ и ѿ сѣти ѥго с праведными ѡч҃е почилъ ѥси
въсприимъ противу трудомъ своимъ възьмездье ѡц҃емь наслѣдникъ бывъ послѣдовавъ
оученью ихъ и нраву ихъ въздержанью ихъ и правило ихъ правѧ паче же ревноваше
великому ѳеѡдосью нравомь и житьѥмь подобѧ сѧ житью ѥго и въздеръжанью ревнуя
послѣдьствуя ѡбычаю ѥго и преходѧ ѿ дѣла в дѣло ѹньшеѥ и ѡбычныя молбы бу҃
въздая в воню бл҃гооуханья приносѧ кадило молитвеное темьянъ блг҃овоньныи
побѣдивъ мирьскую похоть и миродержьцѧ кнѧзѧ вѣка сего супротивника поправъ
дьявола и ѥго козни побѣдникъ яви сѧ противным ѥго стрѣлам и гордымъ помысъломь
ставъ супротивно ѹкрѣпивъ сѧ ѡружьемь кртснымь и вѣрою непобѣдимою бж҃ьею
помощью моли сѧ за мѧ ѡч҃е чтнсыи избавлену быти ѿ сѣти неприязнины и ѿ
противника врага сблюди мѧ твоими млт҃вми В се же лѣто знаменье в слн҃ци яко
погыбнути ѥму и мало сѧ ѥго ѡста акы мсць быс в час в҃ дн҃е мсца маия к҃ а дн҃ь
в сеже лѣто быс Всеволоду ловы дѣющю звѣриныя за вышегородомъ заметавшимъ тенета
и кличаномъ кликнувшимъ спаде превеликъ змии ѿ нб҃се оужасоша сѧ вси людье в
сеже времѧ землѧ стукну яко мнози слышаша в сеже лѣто В се же лѣто волхвъ яви сѧ
ростовѣ иже вскорѣ погыбе В лѣт ҂ѕ҃ х҃ Предивно быс полотьскѣ в мечтѣ ны бываше
в нощи тутънъ станѧше по ѹлици яко члв҃ци рищюще бѣси аще кто вылѣзѧше ис
хоромины хотѧ видѣти абье оуязвенъ будѧше невидимо ѿ бѣсовъ язвою и с того
ѹмираху и не смѧху излазити ис хоромъ по семь же начаша в дн҃е явлѧти сѧ на
конихъ и не бѣ ихъ видѣти самѣхъ но конь ихъ видѣти копыта и тако ѹязвлѧху люди
плотьскыя и ѥго ѡбласть тѣмь и члв҃ци г҃лху яко на явѣ бьють полочаны се же
знаменье поча быти ѿ дрьютьска в сиже времена быс знаменьѥ въ нб҃си яко кругъ
быс посредѣ нб҃а превеликъ в сеже лѣто ведро бѧше яко изграаше землѧ и мнози
борове възгараху сѧ сами и болота многа знаменья бываху по мѣстомь и рать велика
бѧше ѿ половець и ѿвсюду взѧша г҃ грады пѣсоченъ переволоку и многа села воеваша
по обѣма странома в сеже лѣто воѥваша половци лѧхы с василькомь ростиславичемь в
сеже лѣто оумре рюрикъ сн҃ъ ростиславль в сиже времена мнози члвц҃и оумираху
различнымї недугы якоже глх҃у продающе корсты яко продахомъ корсты ѿ ѳилипова
дн҃е до мѧсопуста з҃ тысѧчь Се же быс за грѣхы наша яко ѹмножиша сѧ грѣсї наши
неправды се же наведе на ны б҃ъ велѧ нам имѣти покаяньѥ и въстѧгнути сѧ ѿ грѣха
и ѿ зависти и ѿ прочихъ злыхъ дѣлъ неприязнинъ В лѣт ҂ѕ҃ х҃ а индїкта а҃ лѣто
Престави сѧ великыи кнѧзь всеволодъ снъ҃ ярославль внукъ володимерь мцса априлѧ
въ г҃і дн҃ь а погребенъ быс д҃і дн҃ь Недѣли сущи тогда стрстнѣи и дни҃ сущю
четвертку в онь же положенъ быс в гробѣ в велицѣи цр҃ькви ст҃ыя соѳья сии бо
бл҃говѣрныи кнѧзь всеволодъ бѣ издѣтьска б҃олюбивъ любѧ правду набдѧ оубогыя
въздая чтсь еппсомъ и презвутером излиха же любѧше черноризци подаяше требованьѥ
имъ бѣ же и самъ въздержа сѧ ѿ пьяства и ѿ похоти тѣмь любимъ бѣ ѡц҃емь своимъ
яко гл҃ати ѡц҃ю к нему сн҃у мои бл҃го тобѣ яко слышю ѡ тобѣ кротость и радую сѧ
яко ты покоиши старость мою аще ти подасть б҃ъ прияти власть стола моѥго по
братьи своеи с правдою а не с насильемь то ѥгда б҃ъ ѿведеть тѧ ѿ житья сего да
лѧжеши идеже азъ лѧгу оу гроба моѥго понеже люблю тѧ паче брати твоеѥ се же сбыс
сѧ ѡц҃а ѥго якож гл҃алъ бѣ сему приимшю послѣже всея братя столъ ѡц҃а своѥго по
смр҃ти брата своѥго се же кыевѣ кнѧжа быша ѥму печали болше паче неже сѣдѧщю ѥму
в переяславли сѣдѧщю бо ѥму кыѥвѣ печаль быс ѥму ѿ сн҃овець своихъ яко начаша
ѥму стужати хотѧ власти имъ в сихъ печаль всташа и недузи ѥму приспѣваше
старость к симъ и нача любити смыслъ оуных свѣтъ творѧ с ними си же начаша
заводити и негодовати дружины своея первыя и людем не доходити кнѧже правды
начаша ти оунии грабити людии продавати сему не свѣдуще в болѣзнех своихъ
разболѣвшю сѧ ѥму велми посла по сн҃а своѥго до володимера чернигову пришедшю
володимеру видѣвъ и велми болна суща и плакавъ сѧ пресѣдѧщю володимеру и
ростиславу сн҃у ѥго меншему пришедшю же часу престави сѧ тихо и кротко и
приближи сѧ ко ѡц҃емъ своимъ кнѧживъ лѣт е҃і кыевѣ а в переяславли лѣто а в
черниговѣ лѣто Володимеръ же плакавъ сѧ с ростиславомъ братом своимъ спрѧтаста
тѣло ѥго и собраша сѧ ѥппси и игумени и черноризьци и попове и болѧре и простии
людье вземше тѣло ѥго со ѡбычными пѣсми положиша и въ ст҃ѣи соѳьи якоже рекохом
преже володимеръ же нача размышлѧти река аще сѧду на столѣ ѡц҃а своѥго то имам
рать съ ст҃ополком взѧти яко есть столъ преж ѿ ѡц҃а ѥго былъ и размысливъ посла
по ст҃ополка турову а самъ иде чернигову а ростиславъ переяславлю и минувшю
велику дн҃и прешедши празднѣи недѣли В дн҃ь антипаскы мцса априлѧ въ к҃ д дн҃ь
Приде ст҃ополкъ кыеву изидоша противу ѥму кияне с поклоном и прияша и с радостью
сѣде на столѣ ѡц҃а своѥго и строя своѥго в се времѧ поидоша половци на русьскую
землю слышавше яко оумерлъ ѥсть всеволодъ послаша слы къ ст҃ополку ѡ мирѣ
ст҃ополкъ же не здумавъ с болшею дружиною ѡтнею и строя своѥго но свѣтъ створи с
пришедшими с нимъ изъимавъ слы всажа и в ыстобъку слышавше же се половци почаша
воѥвати и придоша половци мнози и ѡступиша торциискыи град ст҃ополкъ же пусти
слы половецьскыѣ хотѧ мира и не всхотѣша половци мира и ступиша половци воюючи
ст҃ополкъ же поча сбирати вое хотѧ на не и рѣша ѥму мужи смыслении не кушаи сѧ
противу имъ яко мало имаши вои ѡн же реч имѣю отрокъ своих ѱ҃ иже могуть противу
имъ стати начаша же друзии несмыслении гл҃ати поиди кнѧже смыслении же гл҃ху аще
бы пристроилъ и и҃ тысѧчь не лихо то ѥсть наша землѧ ѡскудѣла ѥсть ѿ рати и ѿ
продажь но посли сѧ к брату своѥму володимеру да бы ти помоглъ ст҃ополкъ же
послушавъ ихъ посла к володимеру да бы помоглъ ѥму володимеръ же собра вои свои
и посла по ростислава брата своѥго переяславлю велѧ ѥму помагати ст҃ополку
володимеру же пришедшю киеву совокуписта сѧ оу стаг михаила и взѧста межи собою
распрѧ и которы и оуладивше сѧ цѣловаста кртсъ межи собою половцемъ воюющим по
земли и рѣша има мужи смыслении почто вы распрѧ имате межи собою а погании
губѧть землю русьскую послѣди сѧ уладита а нонѣ поидита противу поганым любо с
миромъ любо ратью володимеръ хотѧше мира ст҃ополкъ же хотѧше рати и поиде
ст҃ополкъ и володимеръ и ростиславъ къ треполю прідоша къ стужьнѣ ст҃ополкъ же и
володимеръ и ростиславъ созваша дружину свою на свѣтъ хотѧче поступити чересъ
рѣку и начаша думати глш҃е володимеръ яко сдѣ стояче чересъ рѣку в грозѣ сеи
створимъ миръ с ними и пристояху совѣту сему смыслении мужи янь и прочии кияне
же не всхотѣша но рекоша хочемъ сѧ бити поступимъ на ѡну сторону рѣки възлюбиша
съвѣто сь и преидоша стугну рѣку бѣ бо наводнила сѧ велми тогда ст҃ополкъ же и
володимеръ и ростиславъ исполчивше дружину поидоша и идѧше на деснѣи сторонѣ
ст҃ополкъ на шюеи володимеръ посредѣ же бѣ ростиславъ минувше треполь проидоша
валъ и се половци идѧху противу и стрѣлци пред ними нашимь же ставшимъ межи
валомъ поставиша стѧги свои и поидоша стрѣлци из валу и половци пришедше к
валови поставиша стѧгы своѣ и налегша первоѥ на ст҃ополка и взломиша полкъ ѥго
ст҃ополкъ же стояше крѣпко и побѣгоша людьѥ не стерпѧче ратных противленья и
побѣже ст҃ополкъ по томь наступиша на володимера и быс брань люта побѣже и
володимеръ с ростиславомъ прибѣгоша к рѣцѣ стугнѣ и вбреде володимеръ с
ростиславомъ нача оутапати ростиславъ пред ѡчима володимерима и хотѣ похватити
брата своѥго и мало не оутопе самъ и оутопе ростиславъ снсъ всеволожь володимеръ
же пебредъ рѣку с малою дружиною мнози бо падоша ѿ полка ѥго и болѧре ѥго ту
падоша и перешедъ на ѡну сторону днѣпра плака сѧ по братѣ своѥмъ и по дружинѣ
своеи пришедъ чернигову печаленъ зѣло ст҃ополкъ же вбѣже в треполь и затвори сѧ
ту и бѣ ту до вечера и на ту ночь приде киеву половци же видѣвше сдолѣвше
пустиша по земли воююче а друзии възвратиша сѧ к торцьскому си же сѧ злоба
сключи въ дн҃ь възнесенья гса нашего їсса хса мцса мая въ к҃ ѕ Ростислава же
искавше ѡбрѣтоша в рѣцѣ вземше принесоша и киеву и плака сѧ по немь мт҃и ѥго и
вси людье пожалиша си по немь по велику оуности ѥго ради и собраша сѧ епспи и
попове и черноризци пѣсни ѡбычныя пѣвше положиша и оу црк҃ви ст҃ыя соѳьи оу ѡц҃а
своѥго половцемъ же ѡсѣдѧщемъ торцьскыи противѧщимъ же сѧ торкомъ и крѣпко
борющимъ сѧ из града оубиваху многы ѿ противных половци же начаша налѣгати и
ѡтъимаху воду и изнемагати начаша людье в градѣ водною жажею и го·лодомъ и
прислаша торци къ ст҃ополку глщ҃е аще не пришлеши брашна предати сѧ имам
ст҃ополкъ же посла имъ и не бѣ лзѣ вкрасти сѧ в градъ множьствомь вои ратных
стояше ѡколо града недѣль ѳ҃ И раздѣлиша сѧ на двоѥ ѡдина сташа оу града рать
борюще а друзии поидоша кыѥву пустиша на воропъ межи киевъ и вышегородъ
ст҃ополкъ же выииде на желаню и поидоша противу собѣ ѡбои и съступиша сѧ и
оукрѣпи сѧ брань побѣгоша наши пред иноплеменьникы падаху язвени предъ врагы
нашими и мнози погыбоша мертви паче неже оу трьполѧ ст҃ополкъ же приде киеву
самъ третии а половци возвратиша сѧ к торцьскому быша же си злая мцса иоулѧ въ
к҃ г на заоутея же въ к҃ д Въ ст҃ою мчн҃ку бориса и глѣба быс плачь в градѣ а не
радость грѣхъ ради наших великихъ и неправды за оумноженье безаконии наших се бо
на ны б҃ъ попусти поганым не яко милуя ихъ но насъ кажа да быхомъ сѧ востѧгнули
ѿ злых дѣлъ симь казнить ны нахоженьемь поганых се бо есть батогъ ѥго да негли
встѧгнувше сѧ вспомѧнемъ сѧ ѿ злаго пути своѥго сего ради в празднїкы б҃ъ нам
наводить сѣтованье якоже сѧ створи в се лѣто первоѥ зло на възнесенье гсне еже
оу трьполѧ второе же въ праздникъ бориса и глѣба еже есть праздникъ новыи
русьскыя землѧ сего ради прр҃къ глш҃е преложю праздникы ваша в плачь и пѣсни
ваша в рыданье земли вашеи ѡпустѣша села наша и городи наши быхом бѣгаючи пред
врагы нашими якож прр҃къ гл҃ше падете пред врагы вашими поженуть вы ненавидѧщии
вас и побѣгнете никому женущю вас скрушю руганье гордыни вашея и будеть в тщету
крѣпость ваша оубьеть вы приходѧ в мѣста будеть землѧ ваша пуста и двори ваши
пусти будут яко вы хѹди есте и лукави и азъ поиду к вамъ яростью лукавою тако
гл҃еть гсь б҃ъ изл҃евъ идѣ лукавии снв҃е измаилеви пожигаху села и гумна и многы
црк҃ви запалиша ѡгнемь да не чюдит сѧ никтоже ѡ семь идеже множьство грѣховъ ту
видѣнья всѧкого показанье сего ради вселеная предасть сѧ сего ради гнѣвъ простре
сѧ сего ради землѧ мучена быс ѡви ведуть сѧ полонени друзии посѣкаѥми бывають
горкую смр҃ть приемлюще друзии трепечють зрѧще оубиваѥмых друзии гладомъ
оумарѧѥми и водною жажею едино прѣщенье ѥдина казнь многовещныя имуще раны
различныя -ечали и страшны мукы ѡвы вѧжемы и пѧтами пхаѥми и на зимѣ держими и
оуранѧѥми и се притранѣе и страшнѣе яко на хсьяньстѣ родѣ страхъ и колѣбанье
бѣда оупространи сѧ праведно и достоино есть тако да накажемъ сѧ тако вѣру имем
кажеми ѥсмы подобаше нам в рукы языку странну и безаконьнѣишю всея землѧ рцѣмъ
велеглсно праведенъ ѥси гси и прави суди твои рцѣмъ по ѡному разбоинику мы
достоиная яже сдѣяхомъ прияхом рцѣмъ и со иѡвомъ яко гвси любо быс тако и быс
буди имѧ гнсе блгсвно в вѣкы да хоженьемь поганых и мучими ими влкду познаѥмъ
ѥгоже мы прогнѣвахом прославлени бывше не прославихом почтени бывше не почтохом
ѡст҃ивше сѧ не разумѣхом куплени бывше не поработахом породивъше сѧ не яко ѡц҃а
постыдѣхом сѧ согрѣшихом и казними ѥсмы якож створихом тако и стражем городи вси
ѡпустѣша села ѡпустѣша преидемъ полѧ идеже пасоми бѣша стада конь ѡвцѧ и волове
все тоще нонѣ видимъ нивы поростъше звѣремъ жилища быша но ѡбаче надѣемъ сѧ на
млтсь бж҃ью кажеть бо ны добрѣ блг҃ыи влкда не по безаконью нашему створи нам и
по грѣхомъ нашим въздасть нам тако подобаѥть бл҃гому влдцѣ казати не по
множьству грѣховъ тако гсь створи нам созда падшая вставить адамле преступленье
прости баню нетлѣнья дарова и свою кровь за ны излья якож ны видѣ не право
пребывающа нанесе нам сущюю рать и скорбь да не хотѧще всѧко в будущии вѣкъ
ѡбрѧщем млтсь дш҃а бо сдѣ казнима всѧко млсть в будущии вѣкъ ѡбрѧщеть и лготу ѿ
мукъ не мьстить бо гсь дважды ѡ томь ѡ неиздреченьному члв҃колюбью якож видѣ ны
волею к нему ѡбращающа сѧ ѡ тмами любве ѥже к намъ понеже хотѧще оуклонихом сѧ ѿ
заповѣдии ѥго се оуже не хотѧще терпим се с нужею понеже неволею се оуже волею
гдѣ бо бѣ оу насъ оумиленье нонѣ же всѧ полна суть слезъ гдѣ бѣ в насъ
въздыханье нонѣ же плачь по всѣмъ оулицам оупространи сѧ избьеных ради иже
избиша безаконьнии половци воѥваша много и възвратиша сѧ к торцьскому и
изнемогоша людье в градѣ гладомь и предаша сѧ ратнымъ половци же приимше град
запалиша и ѡгнем люди раздѣлиша и ведоша в вежѣ к сердоболем своимъ и сродником
своимъ мъного роду хьсяньска стражюще печални мучими зимою ѡцѣплѧѥми въ алчи и в
жажи и в бѣдѣ ѡпустнѣвше лици почернѣвше телесы незнаѥми и страною языкомъ
испаленым нази ходѧще и боси ногы имуще сбодены терньем со слезами ѿвѣщеваху
другъ къ другу гл҃юще азъ бѣхъ сего города и другї а язъ сея вси тако съѹпрашают
сѧ со слезами родъ свои повѣдающе и вздышюче ѡчи возводѧще на нб҃о к вышнему
свѣдущему таиная да никтоже дерзнеть рещи яко ненавидими бм҃ь есмы да не будеть
кого бо тако б҃ъ любить якоже ны взлюбилъ ѥсть кого тако почелъ ѥсть яко же ны
прославилъ ѥсть и възнеслъ никогоже имъ же паче ярость свою въздвиже на ны яко
паче всѣх почтени бывше горѣѥ всѣх сдѣяхом грѣхы якоже паче всѣхъ просвѣщени
бывше влчдню волю дѣюще и презрѣвше в лѣпоту паче инѣхъ казними ѥсмы се бо азъ
грѣшныи и много и часто б҃а прогнѣваю и часто согрѣшаю по всѧ дн҃и: В се же лѣт
престави сѧ ростиславъ сн҃ъ мьстиславль внукъ изѧславль мцса ѡктѧмбрѧ въ а҃ дн҃ь
а погребенъ быс ноямбрѧ въ ѕ҃і в црк҃ви ст҃ыя бцсѧ десѧтиньныя Томже лѣт Приде
ѡлегъ с половци ис тъмутороконѧ приде чернигову володимеръ же затвори сѧ в градѣ
ѡлегъ же приде к граду и пожже ѡколо града и манастырѣ пожже володимеръ же
створи миръ съ ѡлгомъ и иде из града на столъ ѡтень переяславлю а ѡлегъ вниде в
град ѡц҃а своѥго половци же начаша воевати ѡколо чернигова ѡлгови не взбранѧщю
бѣ бо самъ повелѣлъ имъ воевати се оуже третьее наведе поганыя на землю русьскую
ѥгоже грѣха да бы и б҃ъ простилъ занеже много хьсянъ изгублено быс а друзии
полонени и расточени по землѧм В сеже лѣт придоша прузи на русьскую землю мцса
авгсу въ к҃ ѕ поѣдоша всѧку траву и многа жита и не бѣ сего слышано в д҃нехъ
первых в земли русьстѣ яже видѣста ѡчи наши за грѣхы наша В сеж лѣт престави сѧ
епспъ володимерскыи стеѳан мцса априлѧ въ к҃ з дн҃ь въ час ѕ҃ нощи Бывъ преже
игуменъ печерьскому манастырю В лѣт ҂ѕ҃ х҃ г Идоша половци на грькы с
девгеневичемъ воѥваша по гречьстѣи земли и цсрь яша девгенича и повелѣ и слѣпити
В тож лѣт Придоша половци итларь и кытанъ к володимеру на миръ приде итларь в
градъ переяславль а кытанъ ста межи валома с вои и вда володимеръ кытанови сн҃а
своѥго ст҃ослава въ тали а итларь быс в градѣ с лѣпшею друженою в тоже времѧ
бѧше пришелъ славѧта ис кыева к володимеру ѿ ст҃ополка и начаша думати дружина
ратиборѧ со кнѧземъ володимером ѡ погубленьи тларевы чади володимеру же не
хотѧще сего створити ѿвѣща бо како се могу створити ротѣ с ними ходивъ ѿвѣщавше
же дружина рокоша володимеру кнѧже нѣту ти в томъ грѣха да ѡни всегда к тобѣ
ходѧче ротѣ губѧть землю русьскую и кровь хсьяньску проливають бес перестани и
послуша ихъ володимеръ и в ту нощь посла володимеръ славѧту с нѣколикою дружиною
и с торкы межи валы выкрадше первое ст҃ослава по томъ оубиша кытана и дружину
ѥго избиша вечеру сущю тогда суботному а итлареви въ ту нощь лежащю оу ратибора
на дворѣ с дружиною своею и не вѣдуче что сѧ надъ кытаномь створи наутрия яже в
недлю заоутрени суще годинѣ пристрои ратиборъ ѡтрокы въ ѡружьи истобку пристави
истопити имъ и присла володимеръ ѡтрока своѥго бѧндюка по итлареву чадь и реч
бѧндюкъ итлареви зовет вы кнѧзь володимеръ реклъ тако ѡбувше сѧ в теплѣ избѣ
заѹтрокавше оу ратибора приѣдите ко мнѣ и реч итларь тако буди яко влѣзоша въ
истобку тако запрени быша възлѣзше на истобку прокопаша и верхъ и тако ѡльбегъ
ратиборичь приима лукъ свои и наложивъ стрѣлу оудари итларѧ в срцде и дружину
ѥго всю избиша и тако злѣ испроверже животъ свои итларь В недлю сыропусную въ
час а҃ дн҃е мцса ѳевралѧ въ к҃ д дн҃ь Ст҃ополкъ же и володимеръ посласта къ
ѡльгови велѧста ѥму поити на половци с собою ѡлегъ же ѡбѣщавъ сѧ с нима и пошедъ
не иде с нима в путь единъ ст҃ополкъ же и володимеръ идоста на вежѣ и взѧста
вежѣ полониша скоты и конѣ вельблуды и челѧдь и приведоста и в землю свою и
начаста гнѣвъ имѣти на ѡлга яко не шедшю ѥму с нима на поганыя и посла ст҃ополкъ
и володимеръ къ ѡлгови глщ҃е сице се ты не шелъ ѥси с нама на поганыя иже
погубили суть землю русьскую а се оу тобе есть итларевичь любо ѹбии любо и даи
нама то есть ворогъ русьстѣи земли ѡлегъ же сего не послуша и быс межи ими
ненависть В сеже лѣт Придоша половци к гургеву и стояше ѡколо ѥго лѣто все и
мало не взѧша ѥго ст҃ополкъ же ѡмири е половци же не идоша за рось гюргевци же
выбѣгоша и идоша кыеву ст҃ополкъ же повелѣ рубити городъ на вытечевѣ холму в
свое имѧ нарекъ ст҃ополчь городъ и повелѣ еппсу мрину съ юргевци сѣсти ту и
засаковцемъ и прочимъ ѿ инѣхъ градъ а гюргевъ зажгоша половци тощь сегоже лѣта
Исходѧща иде двд҃ъ ст҃ославичь из новагорода смолиньску новгородци же идоша
ростову по мьстислава володимерича поемше ведоша и новугороду а двд҃ви рекоша не
ходи к нам пошедъ дв҃дъ вороти сѧ смолиньску и сѣде смолиньскѣ а мьстиславъ
новѣгородѣ сѣде в сеже времѧ приде изѧславъ сн҃ъ володимерь ис курска к мурому
прияша и муромци и посадника я ѡлгова В сеже лѣт Придоша прузи въ к҃ и И покрыша
землю и бѣ видѣти страшно идѧху к полунощнымъ странамъ ядуща траву и проса В лѣт
҂ѕ҃ и х҃ д Ст҃ополкъ и володїмеръ посла къ ѡлгови глщ҃а сице поиди кыѥву да
порѧдъ положимъ ѡ русьстѣи земли пред еппсы и прде игумены и пред мужи ѡц҃ь
нашихъ и прде людми градьскыми да быхом ѡборонили русьскую землю ѿ поганых ѡлег
же въсприимъ смыслъ буи и словеса величава реч сице нѣс мене лѣпо судити еппсу
ли игуменом ли смердом и не въсхотѣ ити к братома своима послушавъ злых свѣтникъ
ст҃ополкъ же и володимеръ рекоста к нему да се ты ни на поганыя идеши ни на
свѣтъ к нама то ты мыслїши на наю и поганым помагати хочеши а б҃ъ промежи нами
будеть ст҃ополкъ же и володимеръ рекоста на ѡлга чернигову ѡлег же выбѣже изъ
чернигова мцса мая въ г҃ дн҃ь в сбуту Ст҃ополкъ же и володимеръ ѡступиста и в
градѣ бьяхут сѧ из города крѣпко а си приступаху къ граду и язвени бываху мнози
ѿ обоихъ и быс межю ими брань люта и стояше ѡколо града дн҃ии л҃ и г҃ И
изнемагаху людье в градѣ и вылѣзе ѡлегъ из града хотѧ мира и вдаста ѥму миръ
рекъше сице иди к брату своему двд҃ви и придѣта киеву на столъ ѡц҃ь наших и дѣдъ
наших яко то есть старѣишеи град в земли во всеи кыевъ ту достоино снѧти сѧ и
порѧдъ положити ѡлег же ѡбѣща сѧ се створити и на семь цѣловаша крстъ В сеже
времѧ приде бонѧкъ с половци г кыеву В недлю ѿ вечера И повоева ѡколо кыева и
пожже на берестовѣмь дворъ кнѧжь В сеже времѧ воева курѧ с половци оу
переяславлѧ и оустье пожже мцса мая к҃ д д҃нь Ѡлег же выиде и стародуба и приде
смолиньску и не прияша ѥго смолнѧне и иде к рѧзаню ст҃ополкъ же и володимеръ
поидоста в своя си Сегоже мцса приде тугорканъ тесть ст҃ополчь мцса мая л҃ И ста
ѡколо града а переяславьци затвориша сѧ в градѣ ст҃ополкъ же и володимеръ
поидоста на нь по сеи сторонѣ днѣпра и придоста къ зарубу перебродиста сѧ и не
ѡчютиша ихъ половци б҃у схраншю ихъ и исполчивше сѧ поидоста к граду гражане же
оузрѣвше радї поидоша к нима а половци стояху на ѡнои сторонѣ трубежа исполчивше
сѧ ст҃ополъкъ же и володимеръ вбредоста в трубежь к половцемъ володимеръ же хотѣ
нарѧдити полкъ ѡни же не послушаша но оудариша в конѣ к противнымъ се видѣвше
половци и побѣгоша а наши погнаша въ слѣдъ ратных сѣкуще противьныя и сдѣя гсь
въ тъ дн҃ь спс҃нье велико мцса иоулїя въ ѳ҃і дн҃ь Побѣжени быша иноплеменьци и
кнѧзѧ ихъ оубиша тугоркана и сн҃а ѥго и ини кнѧзи мнози врази наши ту падоша на
заоутрье же налѣзоша тугоркана мертвого и взѧша и ст҃ополкъ акы тьстѧ своѥго и
врага привезше и г кыеву погребоша и на берестовѣмь межю путемъ идущимъ на
берестово и другымь в манастырь идуще и въ к҃ тогоже мцса в пѧтокъ Приде второе
бонѧкъ безбожныи шелудивыи ѡтаи хыщникъ г кыеву внезапу и мало в градъ не
въѣхаша половци и зажгоша болонье ѡколо града и възвратиша сѧ в манастырь и
въжгоша стеѳановъ манастырь и деревнѣ и герьманы и придоша в манастырь
печерьскыи намъ сущим по кѣльямъ почивающим по заоутрени и кликнуша ѡколо
манастырѧ и поставиша стѧга два пред враты манастырьскыми намъ же бѣжащим задомъ
манастырѧ а другимъ възбѣгшим на полати безбожныѣ же сн҃ове измаилеви высѣкоша
врата манастырю и поидоша по кельямъ высѣкающе двери и износѧху аще что ѡбрѣтаху
в кельи по семь въжгоша домъ ст҃ыя влдчцѣ нашея бц҃ѣ и придоша к цр҃кви и
зажгоша двери еже къ оугу оустроѥнии и вторыя же к сѣверу влѣзше в притворъ оу
гроба ѳеѡдосьева емлюще иконы зажигаху двери и оукарѧху б҃а и законъ нашь б҃ъ же
терпѧше еще бо не скончали сѧ бѧху грѣси ихъ и безаконья ихъ тѣмь глх҃у кдѣ есть
б҃ъ ихъ да поможеть имъ и избавить я и ина словеса хулная гла҃ху на ст҃ыя иконы
насмихающе сѧ не вѣдуще яко б҃ъ кажеть рабы своя напастми ратными да явѧт сѧ яко
злато искушено в горну хсьяномъ бо многыми скорбьмї и напастьми внити в цртсво
нбсное а симъ поганым и ругателем на семь свѣтѣ приимшим веселье и просторонство
а на ѡномь свѣтѣ приимуть мк҃у с дьяволом оуготовании ѡгню вѣчному тогда же
зажгоша дворъ красныи ѥгоже поставилъ бл҃говѣрныи кнѧзь всеволодъ на холму
нарѣцаѥмѣмъ выдобычи то все ѡканнии половци запалиша ѡгнемь тѣм же и мы
послѣдующе прр҃ку дв҃ду вопьемъ гси б҃е мои положи яко коло яко ѡгнь пред лицемь
вѣтру иже попалѧеть дубравы тако пожениши я бурею твоею исполни лица ихъ
досаженья се бо ѡскверниша и пожгоша ст҃ыи дом твои и манастырь мт҃ре твоея и
трупье рабъ твоихъ оубиша бо нѣколико ѿ братя нашея ѡружьемь безбожнии сн҃ве
измаилеви пущени бо на казнь хсьяномъ ищьли бо суть си ѿ пѹстынѧ нитривьскыя
межю встокомь и сѣвером ищьли же суть ихъ колѣнъ д҃ тортъмени и печенѣзи торци
половци меѳодии же свѣдѣтельствуѥть ѡ нихъ яко и҃ колѣнъ пробѣгли суть егда
исѣче гедеѡнъ да и҃ ихъ бѣжа в пустыню а д҃ исѣче друзии же гл҃ють сн҃ы амоновы
се же нѣс тако сн҃ове бо моавли хвалиси а снв҃е аммонови болгаре а срацини ѿ
измаилѧ творѧт сѧ сарини и прозваша имена собѣ саракыне рекше сарини есмы тѣм же
хвалиси и болгаре суть ѿ дочерю лютову иже зачаста ѿ ѡц҃а своего тѣмь же нечтсо
есть племѧ ихъ а измаиль роди в҃і сн҃а ѿ нихже суть тортъмени и печенѣзи и торци
и кумани рекше половци иже исходѧть ѿ пустынѣ и по сихъ и҃ колѣнъ Г Кончинѣ вѣка
изидуть заклѣпении в горѣ александромъ македоньскымъ нечтсыя члв҃кы Се же хощю
сказати яже слышах преж сих д҃ лѣт яже сказа ми гюрѧтѧ роговичь новгородець гл҃ѧ
сице яко послах ѡтрокъ свои в печеру люди яже суть дань дающе новугороду и
пришедшю отроку моему к ним и ѿтуду иде въ югру югра же людьѥ есть языкъ нѣмъ и
сѣдѧть с самоядью на полунощных странах югра же рекоша ѡтроку моѥму дивьно мы
находихом чюдо ѥгоже нѣ есмы слышали преж сих лѣт се же третьее лѣт поча быти
суть горы заидуче луку морѧ имже высота ако до нб҃се и в горах тѣх кличь великъ
и говоръ и сѣкуть гору хотѧще высѣчи сѧ и в горѣ тои просѣчено ѡконце мало и
тудѣ молвѧть и есть не разумѣти языку ихъ но кажють на желѣзо и помавають рукою
просѧще желѣза и аще кто дасть имъ ножь ли ли секиру дають скорою противу есть
же путь до горъ тѣхъ не проходим пропастьми снѣгом и лѣсом тѣм же не доходим ихъ
всегда ѥсть же и подаль на полунощии мнѣ же рекшю к гюрѧтѣ си суть людье
заклепении александром македоньскым цсрмь якож сказаѥть о них меѳоди папа
римскыи и взиде на всточныя страны до морѧ наричемое слн҃че мѣсто и видѣ ту
члв҃кы нечтсыя ѿ племене нелфетова их же нечтсоту видѣвъ ядѧху скверну всѧку
комары и мухы коткы змиѣ и мертвець не погрѣбаху но ядѧху и женьскыя изворогы и
скоты всѧ нечтсыя то видѣвъ александръ оубоя сѧ еда како ѡсквернѧть землю и
полунощныя страны и горы высокия б҃у повелѣвшю сступиша сѧ ѡ них токмо не
ступиша сѧ ѡ них горы на в҃і локотъ и ту створиша сѧ врата мѣдѧна и помазаша сѧ
сунклитом и аще хотѧт ѡгнем взѧти не възмогут ижещи вещь бо сунклитова сица ес
ни огнь можеть вжещи ѥго ни желѣзо его приметь в послѣднѧя же дн҃и по сих изидут
и҃ колѣнъ ѿ пустынѧ тривьскыя изидут и си сквернии языкы яже сут в горах
полунощных по повелѣнью б҃ию но мы на преднѧя взвратим сѧ якож бѧхом преж гл҃али
ѡлгови ѡбѣщавшю сѧ ити к брату своему двд҃ви смолиньску и прити з братом своим
кыеву и ѡбрѧдъ положити и не всхотѣ сего ѡлегъ створити но пришедъ смолинску и
поим вои поиде к мурому в муромѣ тогда сущю изѧславу володимеричю быс же вѣсть
изѧславу яко олегъ идеть к мурому посла изѧславъ по воѣ суздалю и ростову и по
бѣлоѡзерци и собра вои многы и посла ѡлегъ слы своѣ къ изѧславу гл҃ѧ иди в
волость ѡц҃а своѥго ростову а то ес волость ѡц҃а моѥго да хочю ту сѣдѧ порѧдъ
створити со ѡц҃мь твоим се бо мѧ выгналъ из города ѡц҃а моѥго а ты ли ми здѣ
хлѣба моѥго же не хощеши дати и не послуша изѧславъ словес сих надѣя сѧ на
множство вои ѡлег же надѣя сѧ на правду яко правъ бѣ в семь ѡлегъ и поиде к
граду с вои изѧслав же исполчи сѧ пред градом на поли ѡлег же поиде к нему
полком и сступиша сѧ обои быс брань люта и оубиша изѧслава сн҃а володимерѧ внука
всеволожа мцсѧ семтѧбрѧ въ ѕ҃ дн҃ь Прочии же вои побѣгоша ѡви чересъ лѣсъ друзии
в городъ ѡлег же вниде в городъ и прияша и горожане изѧслава же вземше положиша
и в манастыри ст҃го сп҃са и ѿтуду перенесоша и новугороду и положиша и оу ст҃ыѣ
соѳьѣ на лѣвѣи сторонѣ ѡлег же по приятьи града изъима ростовци и бѣлоѡзерци и
суздалцѣ и оустреми сѧ на суждаль и шедъ суждалю и суждалци даша сѧ ѥму ѡлег же
ѡмиривъ городъ ѡвы изъима а другыя расточи и имѣнья ихъ ѡтъя иде ростову и
ростовци вдаша сѧ ѥму и перея всю землю муромску и ростовьску и посажа посадникы
по городом и дани поча брати и посла к нему мьстиславъ солъ свои из новагорода
гл҃ѧ иди ис суждалѧ мурому а в чюжеи волости не сѣди и азъ пошлю молит сѧ з
дружиною своею къ ѡц҃ю своему и смирю тѧ со ѡц҃мь моим аще и брата моѥго ѹбилъ
то есть не дивьно в ратех бо и цр҃и и мужи погыбають ѡлег же не всхотѣ сего но
паче помышлѧше и новъгородъ переяти и посла ѡлегъ ярослава брата своѥго в
сторожѣ а сам стояше на поли оу ростова мьстислав же сдумавъ с новъгородци и
послаша добрыню рагуиловича передъ собою въ в сторожѣ добрынѧ же первоѥ изъима
даньникы оувѣдав же ярославъ се яко изъимани данници ярослав же стояше на
медвѣдици в сторожих и побѣже тои нощи и прибѣже къ ѡлгови и повѣда ѥму яко идет
мстиславъ а сторожѣ изъимани и поиде к ростову а мстислав же приде на волгу и
повѣдаша ѥму яко ѡлегъ вспѧтил сѧ к ростову и мстиславъ поиде по нем ѡлег же
приде к суждалю и слышавъ яко идет по нем мстиславъ ѡлег же повелѣ зажещи
суждаль город токмо ѡста сѧ дворъ манастырьскыи печерьскаго манастырѧ и црк҃ы
яже тамо есть стаг дмитрея юже бѣ далъ еѳрѣмъ и с селы ѡлег же побѣже к мурому а
мстиславъ приде суждалю и сѣдѧ ту посылаше къ ѡлгови мира просѧ гл҃ѧ азъ ѥсмъ
мнии тебе сли сѧ къ ѡц҃ю моему а дружину юже ѥси заялъ вороти а язъ тебе во всем
послушаю ѡлег же посла к нему с лестью хотѧ мира мстислав же имы лсти вѣры и
распусти дружину по селом и наста ѳеѡдорова недлѧ поста и приспѣ ѳеѡдорава субта
а мстиславу сѣдѧщю на ѡбѣдѣ приде ѥму вѣсть яко ѡлегъ на клѧзмѣ близь бо бѣ
пришелъ без вѣсти мстислав же ему имъ вѣру не постави сторожовъ но б҃ъ вѣсть
избавлѧти бл҃гочтсвыя своя ѿ льсти ѡлег же ѹстановив сѧ на клѧзмѣ мнѧ яко
мстиславъ побѣгнеть къ мстиславу же собраша сѧ дружина въ тъ дн҃ь и в другыи
новгородци и ростовци и бѣлозерци мстислав же ста пред градом исполчивъ дружину
и не поступи ни ѡлегъ на мстислава ни мстиславъ на ѡлга и стояста противу собѣ
д҃ дн҃и и приде мстиславу вѣсть яко послал ти ѡц҃ь брата вѧчеслава с половци и
приде вѧчеславъ в четвергъ ѳеѡдоровы недли в постъ и в пѧток приде ѡлегъ
исполчивъ сѧ к городу а мстиславъ поиде противу ѥму с новгородци и с ростовци и
вдасть мстиславъ стѧгъ володимерь половчину именем кунуи и вдавъ ѥму пѣшьцѣ и
постави и на правѣмь крилѣ и заведъ кунуи пѣшьцѣ напѧ стѧгъ володимерь и оузрѣ
ѡлегъ стѧгъ володимерь и оубоя сѧ и оужасъ нападе на нь и на воѣ ѥго и поидоша к
боеви противу собѣ ѡлегъ противу мстиславу а ярославъ поиде противу вѧчеславу
мстислав же перешедъ пожаръ с новгородци и сступиша сѧ на кулачьцѣ и быс брань
крѣпка и нача ѡдалати мстиславъ и видѣ ѡлегъ яко поиде стѧгъ володимерь нача
заходити в тылъ ѥго и оубоявъ сѧ побѣже ѡлегъ и ѡдолѣ мстиславъ ѡлег же прибѣже
к мурому и затвори ярослваа муромѣ а самъ иде рѧзаню мстислав же приде мурому и
створи миръ и поя своя люди ростовци и суждалци и поиде к рѧзаню по волзѣ ѡлег
же выбѣже из рѧзанѧ а мстиславъ пришед створи миръ с рѧзанци и поя люди своя яже
бѣ заточилъ ѡлегъ и посла къ ѡлгови гл҃ѧ не бѣгаи никаможе но пошли сѧ к братьи
своеи с молбою не лишать тѧ русьскыѣ земли и азъ пошлю къ ѡц҃ю молит сѧ ѡ тобѣ
ѡлег же ѡбѣща сѧ тако створити мстислав же възвративъ сѧ вспѧть суждалю ѿтуду
поиде новугороду в свои град мл҃твами прпдбнаго еппса В лтѣ ҂ѕ҃ х҃ е Придоша
ст҃ополкъ володимеръ дв҃дъ игоревичь и василко ростиславичь и давъдъ ст҃ославичь
и брат ѥго ѡлегъ и снѧша сѧ любѧчи на оустроеньѥ мира и гл҃ша к собѣ рекуще
почто губим русьскую землю сами на сѧ котору дѣюще а половци землю нашю несуть
розно и ради суть ѡже межю нами рати да нонѣ ѿселѣ имем сѧ въ едино срцде и
блюдем рускыѣ земли кождо да держить ѡтчину свою ст҃ополкъ кыевъ изѧславль
володимерь всеволожь дв҃дъ и ѡлегъ и ярославъ и ст҃ославъ а имже роздаялъ
всеволодъ городы двд҃у володимерь ростиславичема перемышьль володареви теребовль
и василкови и на том цѣловаша крсь да аще кто ѿселѣ на кого будет то на того
будем вси и крсь чстныи рекоша вси да будет нашь и всѧ землѧ русьская и
цѣловавше сѧ поидоша в своя си и приде ст҃ополкъ с двд҃мь кыеву и ради быша
людье вси но токмо дьяволъ печаленъ бѧше ѡ любви сеи и влѣзе сотона нѣкоторым
мужем и почаша гл҃ати к двд҃ви игоревичю рекуще сице яко володимеръ сложил сѧ
есть с василком на ст҃ополка и на тѧ двд҃ъ же емъ вѣру лживым словом нача
молвити на василка гл҃ѧ кто ес оубилъ брата твоѥго ярополка а нынѣ мыслить на мѧ
и на тѧ и сложил сѧ ес с володимером да промышлѧи ѡ своеи головѣ ст҃ополкъ же
смѧте сѧ оумом река еда се право будет или лжа не вѣдѣ и реч ст҃ополкъ к дв҃дви
да аще право гл҃еши б҃ъ ти буди послух да аще ли завистью молвишь б҃ъ будет за
тѣмъ ст҃ополкъ же сжали си по братѣ своем и ѡ собѣ нача помышлѧти еда се право
будет и я вѣру двд҃ви и прелсти двд҃ъ ст҃ополка и начаста думати ѡ василкѣ а
василко сего не вѣдѧше и володимеръ и нача двд҃ъ гл҃ати аще не имевѣ василка то
ни тобѣ кнѧженья кыевѣ ни мнѣ в володимери и послуша ѥго ст҃ополкъ и приде
василко въ д҃ ноямьбрѧ и перевезе сѧ на выдобычь и иде поклонит сѧ къ стм҃у
михаилу в манастырь и оужина ту а товары своя на рудици вечеру же бывшю приде в
товаръ свои и наѹтрия же бывшю присла ст҃ополкъ река не ходи ѿ именинъ моихъ
василко же ѿпрѣ сѧ река не могу ждати еда будет рать дома и присла к нему дв҃дъ
не ходи брате не ѡслушаи сѧ брата старѣишаго и не всхотѣ василко послушати и реч
дв҃дъ ст҃ополку видиши ли не помнить тебе ходѧ в твоею руку аще ти ѿидеть в свою
волость да оузришь аще ти не заиметь грда твоихъ турова и пиньска и прочих град
твоих да помѧнешь мене но призвавъ кияны и емъ и дажь мнѣ и послуша ѥго
ст҃ополкъ и посла по василка гл҃ѧ да аще не хощешь ѡстати до именинъ моихъ да
приди нынѣ цѣлуѥши мѧ и посѣдим вси с двд҃мъ василко же ѡбѣща сѧ прити не вѣдыи
лсти юже имѧше на нь дв҃дъ василко же всѣдъ на конь поѣха и оустрѣте и дѣтьскыи
ѥго и повѣда ему гл҃ѧ не ходи кнѧже хотѧть тѧ яти и не послуша ѥго помышлѧя како
мѧ хотѧть яти а ѡно мнѣ цѣловавше крсь рекуще аще кто на кого будеть то на того
будет кртсъ и мы вси и помысливъ си прекртси сѧ рекъ волѧ гнсѧ да будет и приѣха
въ малѣ дружинѣ на кнѧжь дворъ и вылѣзе противу ѥго ст҃ополкъ и идоша в ыстобку
и приде дв҃дъ и сѣдоша и нача гл҃ти с҃тополкъ ѡстани сѧ на ст҃окъ и реч василко
не могу ѡстати брате оуже есмъ повелѣлъ товаровамъ поити переди дв҃дъ же сѣдѧше
акы нѣмъ и реч ст҃ополкъ да заоутрокаи брате и ѡбѣща сѧ василко заоутрокати и
реч ст҃ополкъ посѣдита вы сдѣ а язъ лѣзу нарѧжю и лѣзе вонъ а дв҃дъ с василком
сѣдоста и нача василко гл҃ти к дв҃дви и не бѣ в дв҃дѣ глас ни послушанья бѣ бо
ѹжаслъ сѧ и лесть имѣя въ срцди и посѣдѣвъ двд҃ъ мало реч кде ес брат ѡни же
рѣша ѥму стоить на сѣнех и вставъ дв҃дъ реч азъ иду по нь а ты брате посѣди и
вставъ иде вонъ и яко выступи дв҃дъ и запроша василка въ е҃·и ноямьбрѧ И ѡковаша
и въ двои ѡковы и приставиша к нему сторожѣ на ночь наоутрия же ст҃ополкъ созва
болѧръ и кыянъ и повѣда имъ еже бѣ ему повѣдалъ двд҃ъ яко брата ти оубилъ а на
тѧ свѣчал сѧ с володимеромъ и хотѧть тѧ оубити и грады твоя заяти и рѣше болѧре
и людье тобѣ кнѧ достоить блюсти головы своее да аще ес право молвилъ двд҃ъ да
прииметь василко казнь аще ли не право гл҃а дв҃дъ да прииметь ѿ ба҃ и ѿвѣчает
прде бм҃ь и оувѣша игумени и начаша молити сѧ ѡ василкѣ ст҃ополку и реч имъ
ст҃ополкъ ѡто дв҃дъ оувѣдѣв же дв҃дъ нача поѹщати на ѡслѣпленье аще ли сего не
створишь а пустишь и то ни тобѣ кнѧжи ни мнѣ ст҃ополкъ же хотѧше пустити и но
дв҃дъ не хотѧше блюда сѧ ѥго и на ту ночь ведоша и бѣлугороду иже град малъ оу
киева яко і҃ верстъ вдале и привезоша и на колѣх ѡкована суща ссадиша и с колъ и
ведоша и в ыстобку малу и сѣдѧщю ему оузрѣ василко торчина ѡстрѧ ножь и разумѣ
яко хотѧт и слѣпити възпи к б҃у плачем великим и стенаньем и се влѣзоша послании
ст҃ополком и двд҃мь сновидъ изечевичь конюх ст҃ополчь и дьмитръ конюх дв҃двъ и
почаста простирати коверъ и простерше яста василка и хотѧща и поврещи и борѧшет
сѧ с нима крѣпко и не можаста ѥго поврещи и се влѣзше друзии повергоша и и
свѧзаша и и снемше доску с печи и възложиша на перси ѥго и сѣдоста ѡбаполы
сновидъ изечевичь и дмитръ и не можаста ѹдержати и приступиста ина два и снѧста
другую дску с печи и сѣдоста и ѹдавиша и рамѧно яко персем троскотати и приступи
торчинъ именем беренди ѡвчюхъ ст҃ополчь держа ножь и хотѧ оударити в око и грѣши
сѧ ѡка и перерѣза ѥму лице и ес рана та василкѣ и нынѣ и по сем оудари и в око и
изѧ зѣницю и по сем в другое ѡко и изѧ другую зѣницю и томъ часѣ быс яко и
мертвъ и вземше и на коврѣ взложиша на кола яко мертва повезоша и володимерю и
быс везому ему сташа с ним перешедше мостъ звиженьскыи на торговищи и сволокоша
с него сорочку кроваву сущю и вдаша попадь ѡпрати попадья же ѡправши взложи на
нь ѡнѣм обѣдующим и плакати сѧ нача попадья яко мертву сущю ѡному и очюти плачь
и реч кдѣ се есмъ ѡни же рекоша ѥму въ звиждени городѣ и впроси воды ѡни же даша
ѥму и испи воды и вступи во нь дш҃а и оупомѧну сѧ и пощюпа сорочкы и реч чему
есте снѧли с мене да бых в тои сорочкѣ кровавѣ смр҃ть приялъ и сталъ прде б҃мь
ѡнѣм же ѡбѣдавшим поидоша с ним вскорѣ на колѣхъ а по грудну пути бѣ бо тогда
мц҃ь груденъ рекше ноябрь и придоша с ним володимерю въ ѕ҃ дн҃ь приде же и дв҃дъ
с ним акы нѣкакъ оуловъ оуловивъ и посадиша и въ дворѣ вакѣевѣ и приставиша л҃
мужь стеречи и в҃ ѡтрока кнѧжа оуланъ и колчко:- Володимеръ же слышавъ яко ятъ
быс василко и слѣпленъ оужасе сѧ и всплакавъ и реч сего не бывало ес в русьскѣи
земьли ни при дѣдѣх наших ни при ѡц҃ихъ наших сѧкого зла и ту абье посла к дв҃ду
и к олгови ст҃ославичема гл҃ѧ поидѣта к городцю да поправим сего зла еже сѧ
створи се в русьскѣи земьли и в насъ в братьи ѡже вверже в ны ножь да аще сего
не правимь то болшеѥ зло встанеть на нас и начнеть брат брата закалати и
погыбнеть землѧ руская и врази наши половци пришедше возмуть земьлю русьскую се
слышавъ давыдъ и ѡлегъ печална быста велми и плакаста сѧ рекуще яко сего не было
в родѣ нашемь и ту абье сбиша воѣ придоста к володимеру володимеру же с вои
стоящю в бору володимеръ же и дв҃дъ и ѡлегъ послаша мужѣ свои глщ҃е к ст҃ополку
что се зло створилъ ѥси в русьстѣи земли и вверглъ ѥси ножь в ны чему ѥси
слѣпилъ брат свои аще ти бы вина кая была на нь ѡбличил бы и пред нами и оупрѣвы
и и створилъ ѥму а нонѣ яви вину ѥго ѡже ему се створилъ ѥси и реч ст҃ополкъ яко
повѣда ми дв҃дъ игоревичь яко василко брата ти оубилъ ярополка и тебе хоче
оубити и заяти волость твою туровъ и пинескъ и берестие и поборину а заходилъ
ротѣ с володимером яко сѣсти володимеру кыевѣ а василкови володимери а неволѧ ми
своее головы блюсти и не язъ ѥго слѣпилъ но двд҃ъ и велъ и к собѣ и рѣша мужи
володимери и дв҃дви и ѡлгови извѣта ѡ семь не имѣи яко дв҃дъ ес слѣпилъ и не в
дв҃довѣ городѣ ятъ ни слѣпленъ но в твоемь градѣ ятъ и слѣпленъ и се имъ глщ҃имъ
разидоша сѧ разно наоутрия же хотѧщим чресъ днѣпръ на ст҃ополка ст҃ополкъ же
хотѣ побѣгнути ис киева не даша ѥму кыяне но послаша всеволожюю и митрополита
николу к володимеру глщ҃е молим сѧ кнѧже тобѣ и братома твоима не мозѣте
погубити русьскыѣ земли аще бо възмете рать межю собою погании имуть радовати сѧ
и возмуть землю нашю иже бѣша стѧжали ѡц҃и ваши и дѣди ваши трудом великим и
храбрьствомь побарающа по русьскѣи земли ины земли приискываху а вы хочете
погубити землю русьскую всеволожая же и митрополитъ придоста к володимеру и
молиста сѧ ѥму и повѣдаста молбу кыянъ яко творити миръ и блюсти землѣ русьскиѣ
и брань имѣти с погаными се слышавъ володимеръ росплакавъ сѧ и реч по истинѣ
ѡц҃и наши и дѣди наши зблюли землю русьскую а мы хочем погубити и преклони сѧ на
молбу кнѧгинниу чтѧшеть ю акы мт҃рь ѡц҃а ради своего бѣ бо любим ѡц҃ю своему по
велику и въ животѣ и по смр҃ти не ѡслушая сѧ ѥго ни в чемже тѣм же и послуша ея
акы мт҃ре и митрополита такоже чтѧше санъ ст҃льскыи не преслуша молбы ѥго
володимеръ бо такъ бѧше любезнївъ любовь имѣя к митрополитом и къ еппсмъ и къ
игуменом паче же и чернечьскыи чинъ любѧ и черници любѧ приходѧщая к нему
напиташе и напаяше акы мт҃и дѣти своя аще кого видѧше ли шюмна ли в коем зазорѣ
не осудѧше но всѧ на любовь прекладаше но мы на своѥ възвратим сѧ кнѧгини же
бывши оу володимера приде кыеву и повѣда всѧ рѣчи ст҃ополку яко се дв҃два
сколота то иди ты ст҃ополче на дв҃да любо ими любо прожени и ст҃ополкъ же емъ сѧ
по се и цѣловаше крстъ межю собою миръ створше василкови же сущю володимери на
прежречнѣмь мѣстѣ и яко приближи сѧ постъ великыи и мнѣ ту сущю володимери въ
ѥдину нощь присла по мѧ кнѧзь двд҃ъ и придох к нему и сѣдѧху ѡколо ѥго дружина и
посадивъ мѧ и реч ми се молвилъ василко си ночи к уланови и колчи реклъ тако се
слышю ѡже идет володимеръ и ст҃ополкъ на дв҃да даже бы мене двд҃ъ послушалъ да
бых послалъ мужь свои к володимеру воротить сѧ вѣдѣ бо сѧ с ним что молвивъ да
се василю шлю тѧ иди к василкови тезу своему с сима ѡтрокома и молви ѥму тако
ѡже хощеши послати мужь свои и воротит сѧ володимеръ то вдам ти которои ти
городъ любъ любо всеволожь любо шеполь любо перемиль азъ же идох к василкови и
повѣдах ѥму всѧ рѣчи давыдовы ѡн же реч сего ѥсмъ не молвилъ но надѣю сѧ на б҃ъ
пошлю да быша не прольяли мене ради крови но сему имѧ дивно дает ми городъ свои
а мои теребовль моя власть и ныне и пождавше якож и быс вскорѣ бо прия власть
свою мнѣ же реч иди к двд҃ви и рцї ѥму пришли ми кульмѣя то пошлю и к володимеру
и не послуша ѥго двд҃ъ и посла мѧ пакы река нѣту кулмѣя и реч ми василко посѣди
мало и повелѣ слузѣ своему ити вонъ и сѣде со мною и нача ми глт҃и се слышю ѡже
мѧ хоче дати лѧхом двд҃ъ то се мало сѧ насытилъ крове моея а се хочеть боле
насытити сѧ ѡже мѧ вдасть имъ азъ бо лѧхом много зла творих и хотѣлъ ѥ створити
и мстити русьскѣи земли и аще мѧ вдасть лѧхом не бою сѧ смр҃ти но се повѣдаю ти
по истинѣ яко на мѧ б҃ъ наведе за мое възвышенье яко приде ми вѣсть яко идут к
тобѣ берендичи и печенѣзи и торци и рекох въ оумѣ своемь ѡже ми будут берендичи
и печенѣзи и торци реку брату своѥму володареви и двд҃ви даита ми дружину свою
молотшюю а сама пиита и веселита сѧ и помыслих на землю лѧдьскую наступлю на
зиму и на лѣто и возму землю лѧдьскую и мьщю русьскую землю и по сем хотѣлъ ѥсмъ
переяти болгары дунаискыѣ и посадити я оу собе и по сем хотѧх просити сѧ оу
с҃тополка и оу володимера ити на половци да любо налѣзу собѣ славу а любо голову
свою сложю за русскую землю ино помышленье в срдци моем не было ни на ст҃ополка
ни на двд҃а и се клену сѧ бг҃мь и ѥго пришествиѥм яко не помослилъ ѥсмъ зла
брати своѥи ни в чемже но за моѥ възнесенье низложи мѧ б҃ъ и смири по сем же
приходѧщю велику дн҃и поиде дв҃дъ хотѧ переяти василкову волость и оусрѣте и
володарь брат василковъ оу божьска и не смѣ дв҃дъ стати противу василкову брату
володарю и затвори сѧ в бужьскѣ и володарь ѡступи и в городѣ и нача володарь
молвити почто зло створивъ и не каѥши сѧ ѥго да оуже помѧни сѧ колико ѥси зла
створилъ двд҃ъ же на ст҃ополка нача извѣтъ имѣти гл҃ѧ ци я се створилъ ли в моем
городѣ я сѧ сам боялъ аще быша и мене яли и створили такоже неволѧ ми было
пристати в свѣтъ ходѧче в руку и реч володарь б҃ъ свѣдѣтель тому а нынѣ пусти
брат мои и створю с тобою миръ и радъ бывъ двд҃ъ посла по василка и приведъ и
дасть володарю и створи сѧ миръ и разидоста сѧ и сѣде василко теребовли а двд҃ъ
приде володимерю и наставши веснѣ приде володарь и васалко на двд҃а и придоста
ко всеволожю а дв҃дъ затвори сѧ володимери ѡнѣма же ставшима ѡколо всеволожа и
взѧста копьем град и зажгоста ѡгнем и бѣгоша людье ѡгнѧ и повелѣ василко исѣчї
всѧ и створи мщенье на людех неповинных и пролья кровь неповинну по сем же
придоста к володимерю и затвори сѧ двд҃ъ в володимери и си ѡступиша град и
послаша к володимерцем гл҃ѧ не вѣ ли придохом на град вашьа не на вас но на
врагы своя турѧка и на лазарѧ и на василѧ ти бо суть намолвили двд҃а и тѣх ес
послушалъ дв҃дъ и створилъ се зло да аще хощете за сих бити сѧ да се мы готови а
любо даите врагы наша гражане же се слышавъ созваша вѣче и рѣша двд҃ви людье
выдаи мужи сия не бьемъ сѧ за сихъ а за тѧ бити сѧ можем аще ли то ѡтворим врата
граду а сам промышлѧи собѣ и неволѧ быс выдати я и реч двд҃ъ нѣту ихъ здѣ бѣ бо
я послалъ лучьску ѡнѣм же пошедшим лучьску турѧкъ бѣжа кыеву а лазарь и василь
воротиста сѧ турииску и слышаша людье яко туриискѣ суть кликнуша людье на двд҃а
и рекоша выдаи кого ти хотѧт аще ли то предаемы сѧ двд҃ъ же пославъ приведе
василѧ и лазарѧ и дасть я и створиша миръ в недлю а заоутра по зори повѣсиша
василѧ и лазарѧ и растрѣлѧша стрѣлами василковичи и идоша ѿ града се же в҃·е
мщенье створи ѥгоже не бѧше лѣпо створити да бы б҃ъ ѿместник былъ и взложити
было на б҃а мщеньѥ своѥ якож реч прр҃къ и вздам месть врагом и ненавидѧщим мѧ
вздам яко кровь снв҃ъ своихъ мщаѥть и мстить и вздасть месть врагом и
ненавидѧщим ѥго сим же ѿ града ѿшедшим сею же снемшї погребоша я ст҃ополку же
ѡбѣщавшю сѧ прогнати дв҃да поиде же к берестью к лѧхом се слышавъ двд҃ъ иде в
лѧхы к володиславу ища помощи лѧхове же ѡбѣщаша сѧ ѥму помагати и взѧша оу него
злата н҃ грив рекуще ѥму поиди с нами берестью яко се вабит ны ст҃ополкъ на снем
и ту оумирим сѧ с с҃тополком и послушавъ ихъ дв҃дъ иде берестью с володиславом и
ста ст҃ополкъ в градѣ а лѧхове на бугу и сосла сѧ рѣчьми ст҃ополкъ с лѧхы и
вдасть дары великы на дв҃да и реч володиславъ двд҃ви не послушаеть мене
ст҃ополкъ да иди ѡпѧть и приде дв҃дъ володимерю и ст҃ополкъ свѣтъ створи с лѧхы
поиде к пиньску пославъ по воѣ и приде дорогобужю и дожда ту вои своихъ и поиде
на двд҃а къ граду и дв҃дъ затвори сѧ в градѣ чая помощи в лѧсѣхъ бѣша бо ѥму
рекли яко аще придут на тѧ русскыѣ кнѧзи то мы ти будем помощници и солгаша ѥму
емлюще злато ѹ двд҃а и ѹ ст҃ополка ст҃ополкъ же оступи град и стоя ст҃ополкъ
ѡколо града з҃ нед и поча дв҃дъ молити сѧ пусти мѧ из града ст҃ополкъ же ѡбѣща
сѧ ѥму и цѣловаше крстъ межи собою и изиде из града и приде в червенъ а
ст҃ополкъ вниде в грда в великую суботу адвд҃ъ бѣжа в лѧхы ст҃ополкъ же прогна
двд҃а нача думати на володарѧ и на василка гл҃ѧ яко се ес волость ѡц҃а моѥго
брата и поиде на нѧ се слышавъ володарь и василко поидоста противу вземше крсь
ѥгоже бѣ цѣловалъ к нима на сем яко на двд҃а пришелъ есмъ а с вама хочю имѣти
миръ и любовь и преступи ст҃ополкъ кртсъ надѣя сѧ на множство вои и срѣтоша сѧ
на поли на ...рожни исполчившим сѧ ѡбоим и василко възвыси кртсъ гл҃ѧ яко сего
ѥси цѣловалъ се перьвѣе взѧлъ ѥси зракъ ѡчью моею а се нынѣ хощеши взѧти дш҃ю
мою да буди межи нами кртсъ сь и поидоша к собѣ к боеви и сступиша сѧ полци и
мнози члв҃ци блг҃овѣрнии видѣша кртсъ над василковы вои възвышь сѧ велми брани
же велицѣ бывши и мнозѣмъ падающим ѿ ѡбою полку и видѣвъ ст҃ополкъ яко люта
брань и побѣже и прибѣже володимерю володарь же и василко побѣдивша стаста ту
довлѣет нам на межи своеи стати и не идоста никаможе ст҃ополкъ же прибѣже
володимерю и с нїмь сн҃а ѥго в҃ и ярополчича в҃ и ст҃оша сн҃ъ двд҃въ ст҃ославича
и прочая дружина ст҃ополкъ же посади в володимери мстислава иже бѣ ѥму ѿ
наложницѣ а ярослава посла в угры вабѧ оугры на володарѧ а сам иде кыеву ярослав
же сн҃ъ ст҃ополчь приде съ оугры и король колманъ и в҃ ппса и сташа ѡколо
перемышлѧ по вагру а володарь затвори сѧ в градѣ дв҃дъ бо в то чинь же пришедъ
из лѧховъ и посади жену свою оу володарѧ а сам иде в половцѣ и оустрѣте и бонѧкъ
и вороти сѧ дв҃дъ и поидоста на оугры идущема же има сташа ночлѣгу и яко быс
полунощи и вставъ бонѧкъ ѿѣха ѿ вои и поча выти волчьскы и волкъ ѿвы сѧ ѥму и
начаша волци выти мнози бонѧкъ же приѣхавъ повѣда двд҃ви яко побѣда ны ес на
оугры заѹтра и наѹтрия бонѧкъ исполчи вои своѣ и быс двд҃въ вои р҃ а оу самого
т҃ и раздѣли на г҃ полкы и поиде къ ѹгром и пусти на воропъ алтунапу въ н҃ чади
а двд҃а постави подъ стѧгом а сам раздѣли сѧ на в҃ части по н҃ на сторонѣ оугри
же исполчиша сѧ на заступы бѣ бо ѹгръ числом р҃ тысѧщь алтунопа же пригна къ
а҃·му заступу и стрѣливше побѣгнуша предъ ѹгры оугри же погнаша по них яко
бѣжаще минуша бонѧка и бонѧкъ погнаше сѣка в тылъ а алтунопа възвратѧшеть сѧ
вспѧть и не допустѧху оугръ ѡпѧть и тако множецею оубивая сбиша ѣ в мѧчь бонѧкъ
же раздѣли сѧ на г҃ полкы и сбиша оугры акы в мѧчь яко се соколъ сбиваѥть галицѣ
и побѣгоша оугри и мнози истопоша в вѧгру а друзии в сану и гнаша по них в҃ дн҃и
сѣкуще ту же оубиша и ппса ихъ купана и ѿ болѧръ многы глх҃у бо яко погыбло ихъ
м҃ тысѧщь ярослав же бѣжа на лѧхы и приде берестью а двд҃ъ заимъ сутѣску червенъ
приде внезапу и зая володимерцѣ а мстиславъ затвори сѧ в грѣдѣ с засадою иже
бѣша оу него берстьяне пинѧне выгошевци и ста дв҃дъ ѡступивъ град и часто
приступаше единою поступиша к граду под вежеми ѡвѣм же бьющим с града и
стрѣлѧющим межи собою идѧху стрѣлы акы дождь мстиславу же хотѧщю стрѣлити
внезапу оударенъ быс подъ пазуху стрѣлою на заборолѣхъ сквозѣ дску скважнею и
сведоша и и на ту нощь оумре и таиша и г҃ дн҃и и въ д҃·и д҃нь повѣдаша на вѣчи и
рѣша людье се кнѧзь оубьенъ да аще сѧ вдамы ст҃ополку погубит ны всѧ и послаша к
ст҃ополку гл҃ѧ се сн҃ъ твои оубьенъ а мы изнемогаѥм гладом да аще не придеши
хотѧт сѧ людье предати не могуще глада терпѣти ст҃ополкъ посла путѧту воеводу
своѥго путѧта же с вои пришедъ к лучьску к ст҃оши сн҃у двд҃ву и ту бѧху мужи
двд҃ви оу ст҃ошѣ заходилъ бо бѣ ротѣ ст҃ша к двд҃ви аще поидет на тѧ ст҃ополкъ
то повѣмь ти и не створи сего ст҃оша но изъима мужи двд҃вы а сам приде на двд҃а
и приде ст҃ша и путѧта авгус въ е҃ дн҃ь дв҃довым воемъ ѡблежащим град в
полудн҃ье двд҃ви спѧщю и нападоша на нь и почаша сѣчи и горожане скочиша з града
и почаша сѣчи воѣ двд҃вы и побѣже дв҃дъ и мстиславъ сн҃овець ѥго ст҃ша же и
путѧта прияста град и посадиста посадника ст҃ополча василѧ и приде стш҃а лучьску
а путѧта кыеву двд҃ъ побѣже в половцѣ и оусрѣте и бонѧкъ и поиде двд҃ъ и бонѧкъ
на ст҃ошю к лучьску и ѡступиша ст҃ошю в градѣ и створиша миръ и изиде ст҃оша из
града и приде къ ѡц҃ю своѥму чернигову а двд҃ъ перея лучьскъ и ѿтуду приде
володимерю посадник же василь выбѣже а двд҃ъ перея володимерь и сѣде в нем а на
·в҃·е лѣт ст҃ополкъ володимеръ дв҃дъ и ѡлегъ привабиша двд҃а игоревича и не даша
ѥму володимерѧ но даша ѥму дорогобужь в немже и оумре а ст҃ополкъ перея
володимерь и посади в нем сн҃а своѥго ярослава В лѣт ҂ѕ҃ х҃ ѕ Приде володїмеръ и
двд҃ъ и ѡлегъ на ст҃ополка и сташа ѹ городца и створиша миръ якож и в прежнее
лѣт сказахъ В лѣт ҂ѕ҃ х҃ з Изиде ст҃ополкъ на двд҃а к володимерю и прогна двд҃а
в лѧхы в сеже лѣт побьени оугри оу перемышлѧ в сеже лѣто убьѥнъ мстиславъ сн҃ъ
ст҃ополчь в володимери мцса июнѧ въ в҃і д҃нь В лѣт ҂ѕ҃ х҃ и Выииде мстиславъ ѿ
дв҃да на море мцса июнѧ въ і҃ томже мцси братя створиша мїръ межи собою
ст҃ополкъ володимеръ двд҃ъ ѡлегъ въ оувѣтичих мцса авгус во і҃ дн҃ь тогож мцса
въ л҃ томже мѣстѣ братя всѧ ст҃опол-- володимеръ двд҃ъ ѡлегъ и приде к ним
игоревичь дв҃дъ и реч к ним на что мѧ есте привабили ѡсе ѥсмъ кому до мене ѡбида
и ѿвѣща ѥму володимеръ ты ѥси прислалъ к нам хочю братья прити к вам и
пожаловати сѧ своея ѡбиды да се ѥси пришелъ и сѣдишь с братею своею на ѡдином
коврѣ то чему не жалуешь сѧ до кого ти нас жалоба и не ѿвѣща дв҃дъ ничтоже и
сташа всѧ братя на коних и ста ст҃ополкъ с своею дружиною а двд҃ъ и ѡлегъ с
своею разно кромѣ собе а дв҃дъ игоревичь сѣдѧше кромѣ и не припустѧху ѥго к собѣ
но ѡсобь думаху ѡ двд҃ѣ и сдумавше послаша к дв҃ду мужи своѣ ст҃ополкъ путѧту
володимеръ ѡрогостѧ и ратибора дв҃дъ и ѡлегъ торчина послании же придоша к
дв҃дви и рекоша ѥму се ти молвѧть братя не хочемъ ти дати стола володимерьскаго
зане вверглъ ѥси ножь в ны ѥгоже не было в русскѣи земли да се мы тебе не имемъ
ни иго ти --а не створим но се ти даем шед -ѧди в бужьскѣмь въ ѡстромѣ а дубенъ
и черторыескъ то ти даеть ст҃ополкъ а се ти даеть володимеръ с҃ грви а дв҃дъ и
ѡлегъ с҃ грви и тогда послаша слы своя к володареви и к василкови поими брата
своѥго василка к собѣ и буди вам ѥдина власть перемышль да аще любо да сѣдита
аще ли ни да пусти василка сѣмо да ѥго кормим сдѣ а холопы наша выдаита и смерды
и не послуша сего володарь ни василко а давыдъ сѣде божьскѣмь и по семь вдасть
ст҃ополкъ двд҃ви дорогобужь в немже оумре а володимеръ вда снв҃и своѥму
ярославу·:- В лѣт ҂ѕ҃ х҃ ѳ Престави сѧ всеславъ половьцьскыи кнѧзь мцса априлѧ
въ д҃і дн҃ь въ ѳ҃ час дн҃е въ среду В тоже лѣт Зарати сѧ ярославъ ярополчичь
берестьи и иде на нь ст҃ополкъ и заста и в градѣ и емъ и и ѡкова и приведе и
кыеву и моли с ѡ нем митрополитъ и игумени и оумолиша ст҃ополка и заводиша и оу
раку ст҃ою бориса и глѣба и снѧша с него ѡковы и пустиша и Томьж лѣт совокупиша
сѧ всѧ братя ст҃ополкъ володимеръ и двд҃ъ и ѡлегъ ярославъ брта ею на золотьчи и
прислаша половци слы ѿ всѣх кнѧзии ко всеи брати просѧще мира и рѣша имъ русскыи
кнѧзи да аще хощете мира да совокупим сѧ оу сакова и послаша по половцѣ и снѧша
сѧ оу сакова и створиша миръ с половци и пояша тали межи собою мцсѧ сем въ е҃і
дн҃ь и разидоша сѧ разно В лѣт ҂ѕ҃ х҃ і Выбѣже ярославъ ярополчичь ис кыева мцса
ѡктбѧ въ а҃ Тогож мцса На исходѣ прелстивъ ярославъ ст҃ополчичь ярослава
ярополчича и ятъ и на нурѣ и приведе и къ ѡц҃ю ст҃ополку и ѡковаша и Томже лѣт
мцса декаб въ к҃ Приде мстиславъ сн҃ъ володимеръ с новгородци бѣ бо ст҃ополкъ с
володимером рѧдъ имѣлѣ яко новугороду быти ст҃ополчю и посадити с҃нъ свои в немь
а володимеру посадити сн҃ъ свои в володимери и приде мстиславъ кыеву и сѣдоша в
ызбѣ и рѣша мужи володимери се прислалъ володимеръ сн҃а своѥго да се сѣдѧть
новгорци да поимше сн҃а твоѥго и идуть новугороду а мьстиславъ да идеть
володимерю и рѣша новгородци ст҃ополку се мы кнѧже прислани к тобѣ и ркли ны
тако не хочем ст҃ополка ни сн҃а ѥго аще ли в҃ главѣ имѣѥть сн҃ъ твои то пошли и
сего ны далъ всеволодъ а въскормили ѥсмы собѣ кнѧзь а ты ѥси шелъ ѿ насъ и
ст҃ополкъ же многу прю имѣвъ с ними ѡнѣм же не хотѣвшим поимше мстислава придоша
новугороду в тоже лѣт быс знаменьѥ на нб҃си мцса генварѧ въ к҃ ѳ дн҃ь по г҃ дн҃и
Акы пожарная зарѧ ѿ въстока и оуга и запада и сѣвера и быс тако свѣтъ всю нощь
акы ѿ луны полны свѣтѧщь сѧ в тоже лѣт быс знаменье в лунѣ мцса ѳеврал въ е҃
дн҃ь тогож мцса въ з҃ дн҃ь Быс знаменьѥ в сл҃нци ѡгородило сѧ бѧше слцне в три
дугы и быша другыя дугъ хребты к собѣ и сия видѧще знаменья бл҃говѣрнии черньци
со въздыханьем молѧху сѧ к б҃у и со слезами да бы бъ҃ ѡбратилъ знаменья си на
добро знаменья бо бывають ѡва на зло ѡва ли на добро на придущеѥ лѣт вложи б҃ъ
мысль добру в русьскыѣ кнѧзи оумыслиша дерзнути на половцѣ и поити в землю ихъ
еже и быс якож скажем послѣже в пришедшее лѣт в се же лѣт престави сѧ ярославъ
ярополчичь мцса авгус въ а҃і дн҃ь В се же лѣт ведена быс дщи ст҃ополча сбыслава
в лѧхы за болеслава мцса нояб въ ѕ҃і д҃нь В лѣт ҂ѕ҃ х҃ а҃ и Бъ҃ вложи в срцде
кнѧземъ рускым ст҃ополку и володимеръ и снѧста сѧ думати на долобьскѣ и сѣде
ст҃ополкъ с своею дружиною а володимеръ с своею въ единомь шатрѣ и почаша думати
и глт҃и дружина ст҃ополча яко негодно нынѣ веснѣ ити хочем на смерды и погубити
ѣ и ролью ихъ и реч володимеръ дивно и мѧ дружино ѡже лошадии жалуете ѥюже то
ѡреть а сего чему не промыслите ѡже то начнеть ѡрати смердъ и приѣхавъ половчинъ
оударить и стрѣлою а лошадь ѥго поиметь а в село ѥго ѣхавъ иметь жену ѥго и дѣти
ѥго и все ѥго имѣнье то лошади жаль а самого не жал ли и не могоша ѿвѣщати
дружина ст҃ополча и реч ст҃ополкъ се язъ готовъ оуже и вста ст҃ополкъ и реч ѥму
володимеръ то ти брате велико добро створиши землѣ русскѣи и послаша ко ѡлгови и
двд҃ви гл҃ѧ поидита на повци да любо будем живи любо мертви и послуша дв҃дъ а
ѡлегъ не всхотѣ сего вину река не сдравьлю володимеръ же цѣловавъ брата своѥго и
поиде переяславлю а ст҃ополкъ по нем и дв҃дъ ст҃ославичь и дв҃дъ всеславичь и
мстиславъ игоревъ внукъ вѧчеславъ ярополчичь ярополкъ володимеричь и поидоша на
конихъ и в лодьяхъ и придоша ниже порогъ и сташа в протолчех в хортичем ѡстровѣ
и всѣдоша на конѣ и пѣши из лодеи вышед идоша в поле д҃ дн҃и и придоша на сутѣнь
половци же слышавше яко идет русь собраша сѧ бе щисла и начаша думати и реч
оурусоба просим мира оу руси яко крѣпко имуть бити сѧ с нами мы бо много зла
створихом русскѣи земли и рѣша оунѣишии оурособѣ аще ты боиши сѧ руси но мы сѧ
не боимъ сия бо избивше поидем в землю ихъ и приимем грады ихъ и кто избавить и
ѿ насъ русскиѣ же кнѧзи и вои вси молѧхуть б҃а и ѡбѣты вздаяху б҃у и мт҃ри ѥго
ѡвъ кутьею ѡвъ же млстнею оубогым инии же манастырем требованья и сице молѧщим
сѧ поидоша половци и послаша пред собою сторожѣ алтунопу иже словѧше в них
мужством такоже русскиѣ кнѧзи послаша сторожѣ своѣ и оустерегоша рускиѣ
сторожеве ѡлтунопу и ѡбиступивъше и и оубиша алтунопу и сущая с ним и не избысть
ни ѥдинъ но вс- избиша и поидоша полкове аки борове и не бѣ презрѣти ихъ и русь
поидоша противу имъ и б҃ъ великыи вложи оужасть велику в половцѣ и страх нападе
на нѧ и трепетъ ѿ лица русскых вои и дрѣмаху сами и конем ихъ не бѣ спѣха в
ногах наши же с весельем на конѣх и пѣши поидоша к ним половци же видѣвше
оустремленье руское на сѧ не доступившо бо побѣгоша пред русскими полки наши же
погнаша сѣкуща я дн҃и д҃ априлѧ мцса велико спс҃ньѥ б҃ъ створи а на врагы наша
дасть побѣду велику и оубиша ту в полку кнѧзии к҃ оурусобу кчия аръсланапу
ки·танопу кумана асупа куртка ченегрепу сурьбарѧ и прочая кнѧзии их а белдюзѧ
яша по сем же сѣдоша братя побѣдивше врагы своя приведоша белдюзѧ к ст҃ополку и
нача белдюзь даяти на собѣ злато и сребро и конѣ и скотъ ст҃ополкъ же посла и к
володимеру и пришедшю ѥму нача впрашати ѥго володимеръ то вѣдѣ яла вы рота
многажды бо ходивши ротѣ воевасте русскую землю то чему ты не казаше сн҃въ
своихъ и роду своѥго не преступати роты но проливашет кровь хсьяньску да се буди
кровь твоя на главѣ твоеи и повелѣ оубити и и тако расѣкоша и на оуды и по сем
снѧша сѧ братя всѧ и реч володимеръ сь дн҃ь иже створи гсь възрадуем сѧ и
възвеселим сѧ во нь яко гсь избавил ны ес ѿ врагъ наших и покори врагы наша и
скруши главы змиевыя и далъ ѥси сих брашно людем русьскым взѧша бо тогда скоты и
ѡвцѣ и конѣ и вельблуды и вежѣ с добытком и с челѧдью и заяша печенѣгы и торкы с
вежами и придоша в русь с полоном великым и с славою и с побѣдою великою сем же
лѣт придоша прузи августа в а҃ дн҃ь тогож мцса въ и҃і дн҃ь иде ст҃ополкъ и сруби
городъ гюргевъ ѥгоже бѣша пожгли повци тогож лѣт би сѧ ярославъ с мордвою мцса
марта въ д҃ д҃нь и побѣженъ быс ярославъ В лѣт ҂ѕ҃ х҃ в҃і Ведена дщи володарева
за цр҃евичь за ѡлексиничь црсюгороду мцас иоулия въ к҃ томьж лѣт ведена
передъслава дщи ст҃ополча в угры за королевичь августа въ к҃ а дн҃ь томже лѣт
приде митрополитъ никиѳоръ в русь мцса декаб въ ѕ҃ дн҃ь тогож мцса престави сѧ
вѧчеславъ ярополчичь въ г҃і дн҃ь тогож мцса въ и҃і никиѳоръ митрополитъ на столѣ
посаженъ се ж скажм Сегож лѣт исходѧща посла ст҃ополкъ путѧту на мѣнескъ а
володимеръ сн҃а своѥго ярополка а ѡлегъ сам иде на глѣба поемше дв҃да всеславича
и не оуспѣша ничтоже и възвратиша сѧ опѧть и роди сѧ оу ст҃ополка сн҃ъ и
нарекоша имѧ ѥму брѧчиславъ в сеже лѣт быс знаменье стояше слц҃е в крузѣ а
посредѣ круга крсть а посредѣ крт҃а слн҃це а внѣ круга ѡбаполы два слнсца а надъ
слн҃цмь кромѣ круга дуга рогома на сѣверъ також знаменьѥ и в лунѣ тѣмже ѡбразом
мцса ѳеврал вь д҃ и е҃ и ѕ҃ дн҃ь в дн҃е по г҃ дн҃и а в нощь в лунѣ по г҃ нощи В
лтѣ ҂ѕ҃ х҃ г҃і Постави митрополитъ еппса анѳилофия володимерю мцѧс авгус въ к҃ з
дн҃ь томьж лѣт постави лазарѧ в переяславль ноябрѧ въ в҃і томже лѣт постави мину
полотьску декаб въ г҃і дн҃ь В лтѣ ҂ѕ҃ х҃ д҃і Воеваша половци ѡколо зарѣчьска и
посла по них ст҃ополкъ янѧ и иванка захарьича козарина и оугониша половцѣ и
полонъ ѡтѧша В сеже лѣт престави сѧ янь старець добрыи живъ лѣт ч҃ в старости
маститѣ живъ по закону б҃ью не хужии бѣ первых праведник ѿ негоже и азъ многа
словеса слышах еже и вписах в лѣтописаньи семь ѿ него же слышах бѣ бо мужь бл҃гъ
и кротокъ и смѣренъ ѡгрѣбая сѧ всѧкоя вещи ѥгоже и гробъ ес в печерьском
монастыри в притворѣ идеже лежить тѣло ѥго положено мцса иоунѧ въ к҃ д в сеже
лѣт пострїже сѧ еоупракси всеволожа дщї мцса декаб въ ѕ҃ еоупракси всеволожа дщї
мцса декаб въ ѕ҃ в тоже лѣт прибѣже избыгнѣвъ к ст҃ополку в тоже лѣт постриже сѧ
ст҃ославь сн҃ъ двд҃въ внукъ ст҃ославль мцас ѳеврал въ ·з҃і дн҃ь том же лѣт
побѣдиша зимѣгола всеславичь всю братю и дружины оубиша ѳ҃ тысѧщь В лѣт ҂ѕ҃ х҃
е҃і индикта кругъ луны д҃ лѣт а слнч҃наго круга и҃ лѣт В сеже лѣт престави сѧ
володимерѧя мцсѧ мая въ з҃ дн҃ь тогож мцсѧ воѥва бонѧкъ и зая конѣ оу
переяславлѧ том же лѣт приде бонѧкъ и шаруканъ старыи и ини кнѧзи мнози и сташа
ѡколо лубьна ст҃ополкъ же и володимеръ и ѡлегъ ст҃ославъ мстиславъ вѧчеславъ
ярополкъ идоша на половци къ лубну и въ ѕ҃ час дн҃е бродиша сѧ чресъ сулу и
кликнуша на них половци же оужасоша сѧ ѿ страха не възмогоша ни стѧга поставити
но побѣгоша хватающе кони а друзии пѣши побѣгоша наши же поча сѣчи женущи я а
другыѣ руками имати и гнаша ноли до хорола оубиша же таза бонѧкова брата а сугра
яша и брата ѥго а шаруканъ едва оутече ѿбѣгоша же товара своѥго еже взѧша
русскии вои мцса авгус въ в҃і и възвратиша сѧ в своя си с побѣдою великою
ст҃ополкъ же приде в печерьскыи манастырь на заоутреню на оуспенье ст҃ыя бц҃а и
братя цѣловаша и с радостью великою яко врази наша побѣжени быша млт҃вми ст҃ыя
бцса и ст҃го ѡц҃а нашго ѳеѡдосья такъ бо ѡбычаи имѣяше ст҃ополкъ коли идѧше на
воину или инамо ноли поклонивъ сѧ оу гроба ѳеѡдосьва и млт҃ву вземъ оу игумена
ту сущаго тоже идѧше на пут свои в тож лѣт престави сѧ кнѧгини ст҃ополча мт҃и
мцса генвар въ д҃ дн҃ь томьж лѣт мцса тогож иде володимеръ и двд҃ъ и ѡлегъ къ
аепѣ и другому аепѣ и створиша миръ и поя володимеръ за юргѧ аепину дщерь
ѡсеневу внуку а ѡлегъ поя за сн҃а аепину дчерь гиргеневу внуку мцса генвр в҃і
дн҃ь В лѣт ҂ѕ҃ х҃ ѕ҃і Заложена быс церкы стаг михаила золотоверхая ст҃ополком
кнѧзем въ а҃і иоулия мцса и кончаша трѧпезницю печерьскаго манастырѧ при
ѳеѡклистѣ игуменѣ иже ю и заложи повелѣньемь глѣбовым иже ю и стѧжа в сеж лѣт
вода быс велика въ днѣ҃прѣ и в деснѣ и въ припетѣ в сем же лѣт вложи б҃ъ в срцде
ѳеѡклїсту игумену печерьскому и нача възвѣщати кнѧзю ст҃ополку да бы вписалъ
ѳеѡдосья в сѣнаникъ и радъ бывъ ѡбѣща сѧ и створи повелѣ митрополиту вписати в
синодикъ и повелѣ вписывати по всѣм еппсьямъ и вси же еппспи с радостью вписаша
и поминати и на всхѣ зборѣхъ в сеже лѣт престави сѧ катерина всеволожа дщи мцса
иоулия въ а҃і в се же лѣт кончаша верхъ ст҃ыя бц҃а на кловѣ заложенѣеи стефаном
игуменом печерьскым В лѣт ҂ѕ҃ х҃ з҃і Престави сѧ евпракси дщи всеволожа мцса
иоулия въ і҃ дн҃ь и положена быс в печерском манастырѣ оу дверии яже ко ѹгу и
здѣлаша над нею божонку идеже лежит тѣло ея в тоже лѣт мцса декаб въ в҃ дн҃ь
дмитръ иворовичь взѧ вежѣ половечскыѣ оу дону В лтѣ ҂ѕ҃ х҃ и҃і Идоша веснѣ на
половцѣ ст҃ополкъ и володимеръ дв҃дъ и дошедше воинѧ и воротиша сѧ том же лѣт
быс знаменье в печерьстѣм монастырѣ въ а҃і дн҃ь феврал мсца яви сѧ столпъ ѡгненъ
ѿ землѧ до нб҃си а молнья ѡсвѣтиша всю землю и в небеси погремѣ в час а҃ нощи и
весь миръ видѣ се же столпъ первѣе ста на трапезници каменѣи яко не видѣти быс
кртса и постоявъ мало съступи на црк҃вь и ста надъ гробомъ ѳеѡдосьевым и по том
ступи на верхъ акы ко встоку лиць и по том невидим быс се же бѣаше не ѡгненыи
столпъ но видъ анг҃лескъ анг҃лъ бо сице явлѧет сѧ ѡво столпом ѡгненым ѡво же
пламенем акоже реч дв҃дъ творѧ анг҃лы своя дх҃ы и слугы своя ѡгнь полѧщь и шлеми
сут повелѣньем б҃ьимь амо бо хощеть влдка и творець всхѣ англ҃ъ бо приходит кдѣ
блг҃ая мѣста и млт҃вении домове и ту показають нѣчто мало видѣнья своѥго яко
мощно видѣти члв҃кмъ не мощно бо зрѣти члв҃кмъ естьства анг҃льскаго яко и моиси
великыи не взможе видѣти англскаго естьства водѧшеть бо я въ дн҃ь столпъ
ѡблаченъ а в нощи столпъ ѡгненъ то се не столпъ водѧше ихъ но анг҃лъ идѧше пред
ними в нощи и въ дн҃е тако и се явленье нѣкоторое показываше емуже бо быти и быс
на в҃·е бо лѣт не се ли анг҃лъ вожь быс на иноплеменникы и супостаты якож реч
анг҃лъ пред тобою предидеть и анг҃лъ твои буди с тобою Игуменъ силивестръ стаг
михаила написах книгы си лѣтописець надѣя сѧ ѿ б҃а млтсь прияти при кнѧзи
володимерѣ кнѧжащю ѥму кыевѣ а мнѣ в то времѧ игуменѧщю оу стаг михаїла въ ҂·ѕ҃
х҃ к҃ д индикта ѳ҃ лѣт а и иже чтеть книгы сия то буди ми въ млт҃вахъ ﻿О ИКОНѢ
ПРѢЧИСТЫЯ БОГОРОДИЦЫ ИЖЕ ОТ МОЖАЙСКУ НА КОЛОЧЕ Того же лѣта от Можайска за
пятнадцать верстъ в отчине князя Ондрѣя Дмитрѣевича внука Иванова правнука
Иванова же праправнука Данила Московскаго яви ся знамѣние в Колочи Некий
человѣкъ имѣнемъ Лука простых людей ратаев убогих в последней нисщетѣ си на
некоемъ древе в нѣкоемъ мѣсте обрете икону Пречистыя Богородицы держашу на руце
Младенец Господа Бога нашего Исуса Христа Со единыя страны иконы тоя на затворце
образ Николы чюдотворца а з другую Илии пророка И вземъ ю и целова с верою
многою и постави ея у нивы своея на мѣстѣ простѣ на дрѣве И приде инъ нѣкий
человѣкъ и взять ю у него и поиде с нѣю в дом свой И бысть в дому его разслаблен
человѣкъ лѣжаша многа леть Лука же показа ему икону и како наидѣ ея и повѣда ему
вса Человѣкъ же инъ разслабленый удиви ся и моляшѣ Луку да принѣсеть к нѣму
икону тую Лука же принѣсе к нѣму Разслаблѣный же приложи чело и очи и уснѣ ко
святей иконѣ Божия Матери и в той час воста весь здравъ якоже никогдаже болев И
сие слышано бысть от всех тамо живущих и стекоша са мнозии и приносоша болящия и
недужныя и вси здравии быша И начаша приходити оттовсюду людей множество
приношаху нѣдужныя и разслабленныя изсцелѣваху ся И многа чюдеса безсчислѣна
бываху и начаша чтити Луку вси людиѣ якоже пророка Ильи апостола его имѣяху в
вѣликой чти и славѣ Лука же поиде со иконою из с Колочи к Можайску И якоже
приближаша ся ко граду изыде во стрѣтение князь Ондрей Дмитреевичь з боляры
своими и весь град от вѣликих и до малых да иже и до сущих млѣко И быша знамѣния
и чюдеса многа от ыконы Божия Матери Таже оттуду поиде Лука со иконою к Москвѣ и
стрѣтоша ея со крѣсты митрополит со епископы и со всем священнымъ соборомъ
Такоже и князи и княгини з детми своими и боляре и воеводы и вси велможии и все
православное крѣстьянство множество И быша чюдеса без счисла многа слѣпии
прозираху хромии хожаху разслаблены востаху нѣмии глаголаху глусии слышаху во
всаком нѣдузе сущии здравии бываху И что много глаголати елико нѣ может умъ
человечь зрещи без прѣстани тогда бываемых тмы тмами безсчислѣных неизреченных
чюдес И хожашѣ Лука от града во град со иконою Божия Матери и везде чюдеса
безсчисленная и нѣизреченна бываху от то иконы Божия Матѣри И вси даяху Луке
князи и боярѣ и вси православные крѣстьянѣ— имѣния многа в милостиню и в честь и
в дары и чествоваху Луку яко апостола Лука же бысть отнюд простъ человекъ яко от
последних поселян но и добродетель законную имѣющѣ в себе И возврати ся паки в
первое мѣсто своею иконою с чюдотворною на Колочю и со всем своим богатством а
богатства много безсчислено собра И постави двор себе яко нѣкий князь храмы
светлии и вѣлици и слуг много собра престоящих и предтекущих ему отроков много
имѣяшѣ во утварех украшени И трапеза его много брашна имѣеши тучных и драгих и
пити благовонных много и ядяшѣ и упивашѣ ся со и сущими его служатѣли И на ловы
ездяшѣ с ястрѣбы и соколы и с крѣчаты и псов множество имѣяшѣ и мѣдвѣди имашѣ и
сими тешашѣ ся От то иконы же пречистыя Богородицы чюдеса многи бывашѣ еяже Лука
во церкви постави создании от нѣго идеже нынѣ манастырь стоит Колочцкий И
приходящии отовсюду одержими всакими нѣдуги изсцелѣние приимаху Сотвори же ся
Лука напрасен и безстуден Егда убо ловцы князя Ондрѣя Дмитрѣевича съ ястребы и
соколы повѣлѣниемъ князя своего на лов выезждяху он же соколников бияшѣ и
грабяшѣ и ястрѣбы и соколы себе взимашѣ и се ни единою ни дважды но многажды и
всегда бывашѣ Князь же Ондрей Дмитрѣевич тѣрпяшѣ вса сия иногда же посылашѣ к
нему он же к нѣму жестоко и сурово отвѣщевашѣ Князь Ондрей же Дмитрѣевичь
смирѣнием и тѣрпѣнием смолчевашѣ Та же нача ловчих княже Ондрѣевых бити и
грабити и мѣдведи и с ларми взимашѣ к себе и с ними вѣселяшѣ ся и утѣшашѣ ся По
сем же нѣкий жестокъ был ловчей у князя Ондрѣя Дмитрѣевича и приготовив врѣмя и
улови мѣдведя зла и люта суща и повѣлѣ его вѣсти близ двора Лукина Лука же видев
из хором своих и выидѣ сам к мѣдведю со служащими его и повѣле ловчему князе
Ондрѣеву пустити его у себя во дворѣ Ловчей же княжь Ондрѣев лукавство сотвори
над Лукою той час пусти мѣдвѣдя и придѣ мѣдведь на Луку а Лука не успе вскорѣ
отоити и взаша мѣдведь Луку едва отняша Луку от мѣдведя точию дышуща И в той час
пригна к Луке князь Ондрѣй Дмитрѣевич и видев Луку в последних дышуща и рѣче к
нѣму Почто еси бесовское позорищѣ и пласание возлюбил и пьянству совокупил ся
како тя Богъ прославил своея Матери пречисты Богородицы образомъ чюдотворнымъ ты
же сия ни во чтоже положи но к нѣполезному мирскому житию сшел еси тако тѣбе и
случи ся Он же плакашѣ и слѣзы точа и моляшѣ ся ему полѣзное устроити по нѣмъ
Князь же Ондрей Дмитрѣевич многим его безсчислѣным имѣниемъ на том мѣсте
манастырь постави во имя Прѣчистыя Богородицы и глаголѣмыи Колочский Лука же в
немъ и постриже са и поживѣ в нѣмъ нѣколико лѣт и во умилении и в слезах дондеже
и прѣстави ся и положен в нем Се азъ мьстиславъ володимирь сн҃ъ дьржа рѹськѹ
землю въ своѥ кнѧжениѥ повелѣлъ ѥсмь сн҃у своѥму всеволодѹ ѿдати бѹицѣ ст҃мѹ
геѡргиеви съ данию и съ вирами и съ продажами даже которыи кнѧзь по моѥмь
кнѧжении почьнеть хотѣти ѿꙗти ѹ ст҃го геѡргиꙗ а бъ бѹди за тѣмь и ст҃аꙗ бц҃а и
тъ ст҃ыи геѡргии ѹ него то ѡтимаѥть и ты игѹмене исаиѥ и вы братиѣ донѥлѣже сѧ
миръ състоить молите б҃а за мѧ и за моѣ дѣти кто сѧ изоѡстанеть въ манастыри то
вы тѣмь дължьни ѥсте молити за ны б҃а и при животѣ и въ съмьрти а ꙗзъ далъ рѹкою
своѥю и осеньнѥѥ полюдиѥ даровьноѥ полъ третиꙗ десѧте гривьнъ ст҃мѹ же геѡргиеви
а се ꙗ всеволодъ далъ ѥсмь блюдо серебрьно въ л҃ грв҃нъ серебра ст҃мѹ же
геѡргиеви велѣлъ ѥсмь бити въ нѥ на ѡбѣдѣ коли игѹменъ ѡбѣдаѥть даже кто
запъртить или тѹ дань и се блюдо да сѹдить ѥмѹ б҃ъ въ дн҃ь пришьствиꙗ своѥго и
тъ ст҃ыи геѡргии Се азъ кнѧзь ѡлександръ и с҃нъ мои дмитрии с посадникомь
михаилъмь и с тꙑсѧцькꙑмь жирославомь и съ всѣми новгородци докончахомъ миръ с
посломь нѣмьцкꙑмь шивордомь и с любьцкꙑмъь посломь тидрикомь и с гъцкꙑмь посломь
ѡаъстенъмь и съ всѣмъ латиньскꙑмь ꙗзꙑкомь что сѧ оучинило тѧже межи новгородци и
межю нѣмци и гтꙑ и со всѣмъ латиньскꙑмь ꙗзꙑкъмь то все ѿложихомъ а миръ
докончахъмъ на сеи правдѣ новгороцмъ гостити на гоцкꙑи берегъ бес пакости а
нѣмцьмъ и гтъмъ гостити в новъгородъ бес пакости и всемꙋ латиньскомоу ꙗзꙑкоу на
старꙑи миръ поудъ ѿложихомъ а скалви поставихомъ по своѥи воли и по любви а в
ратшиноу тѧжю платили ѥсмꙑ к҃ гр҃внъ серебра за двѣ голове а третьюю выдахомъ а
нѣмьцмъ и гтъмъ и всемоу латиньскомоу ꙗзꙑкоу платити по двѣ коунѣ ѿ капи и ѿ
всѧкого вѣснаго товара что кладоуть на скалви и продавше и коупивше а старꙑи
миръ до котлигнѣ а новгородцьмъ въ становищи на гоцкомъ березѣ бес пакости въ
старꙑи миръ а зимнии гость ѡже не поиметь нашего посла ни новгородцьскꙑхъ
коупець из новагорода или съ гъцького берега а что сѧ оучинить из котлингъ до
новагорода или из новагорода до котлингъ немецкъмоу гости ѡже бес посла поидоуть
то новоугородоу тѧжѧ не надобе въ старꙑи миръ ѡже кто гоститъ в корѣлоу или
нѣмци или гтѧне а что сѧ оучинитъ а то новоугородоу тѧжѧ не надобе а которꙑхъ
треѥ дворць въпросили ваша братьꙗ посли а тѣхъ сѧ ѥсмы ѿстоупили по своѥи воли а
се стараꙗ наша правда и грамота на чемь цѣловали ѡ҃ци ваши и наши крстъ а гдѣ сѧ
тѧжѧ родить тоу ю кончати а иноѥ грамоты оу насъ нѣтоуть ни потаили ѥсмꙑ ни
вѣдаѥмъ на томь крстъ цѣлоуѥмъ ﻿поѣхалѣ есме из города ругодива с товаромъ и
ваша чудь насъ розбилѣ и ограбил подъ городомъ и взѧли оу нашего друга съ санѣи
котелъ да чомоданець и на тꙑмъ друга нашего покололи суличе[ю и мꙑ розбоиника
изъимали и повеглѣ есме в городъ къ судьи хотѧци исправѣ по хрѣстному чолованью
и левонтѣике своею дружиною на торгу оу насъ розбоиника ѿнелѣ а насъ побиле и
подрале а къ судьи насъ не пустил и ту оу наше дружин оборвалѣ с ворота съ шесть
рубл[е]въ да взѧли три киверѣ да три ножи да рукичѣ да насъ въ клѣтъку всадѣлѣ и
по томъ насъ изъ клѣткѣ купець вꙑруцилѣ новгородьскѣи и веглѣ насъ на городок къ
зумберю хотѧчи исправѣ по хрѣстном челованью и зуберь нашог розбоиника одного
поставил а инꙑхъ не поставил да и с тꙑм розбоиником намъ не дасть говорит а насъ
не судиле с нимъ по хрѣстному целованью да велѣ насъ съвѧзати да вести на пол
сѣчи да вꙑвеглѣ насъ свѧзавъ на поле и посажалѣ сѣчи да оу нашего друга оу мосѣѧ
и бороду побрѣл и с полѧ нас сведши всадилѣ насъ в костеръ и сѣдѣл есмѧ в тои
мукѣ недѣл и зумберь на насъ взѧле с левоньтѣиком тꙑсѧч бѣлък а тритчеть бѣлъ
намета а иване оу нас глазе тѣи взѧле пѧтьдесѧт бѣлъ а кто намъ въ костеръ воду
давал а тѣи оу нас взѧлѣ ѕі оврѣи а как сѣдѣ в кострѣ а в то веремѧ оу насъ
оубꙑтка много доспѣло сь и кони оу нсъ попадал с голода на пути а се имена кого
нѣмчѣ огабил а и в костеръ сажал еремѣѧ моисѣи канане клименьт иване ѿ посадьник
фомѣ эсифович ѿ тꙑсѧчког кюрилѣ дмитреевич се биша челомъ порубнѣи людѣ
новугороду что порубил ихъ клавша зъ братью коли сѣдѣлъ индрѣкъ на ргодивѣ а по
повелѣнью местерев и индрѣков михаилу илью терентѣѧ федора омоса игната за павла
за кровчу въ стѣ рубл[е]в и въ л҃ и въ з҃ за огофона за симанова зъ братомъ его
съ ѧковомъ за мосѣѧ зъ дѣтьм и за пага павлова въ стѣ рублев и въ к҃ и за смена
за коровин з дѣтьми въ л҃ рублевъ за луку въ треначать рублев а насъ в томъ
ос҃пода порубили і бочокъ бѣлкꙑ да три круги воску а нꙑнеча на съиздѣ тꙑхъ людѣи
ставѧ кому дать и взѧть да что бꙑ не гибли правии люди наѣхавши ог҃до нѣмьци
ратью на наш[а] село на болшее мужа ог҃до моего оубилѣ олександро до смерти а
мене ог҃до полонилѣ и з детьми и животъ ог҃да нашь вохъ поималѣ и села наша всѧ
пожьглѣ и челѧдь ог҃до нашю п]олонъ повеглѣ а взѧл ог҃до двои колотки золотѣ въ
і рублев чепь золоту в і рублевъ и портѣ поималѣ а всего ог҃до живота взѧле на
сто рублев Нашь братъ новгородець федоръ эсифъ докучають великом новугороду и
жалують с на посадьников на колꙑваньских и на ратмановъ вꙑлгалъ оу нихъ в
колꙑванѣ иванъ нѣмцинъ а прозвище ему мѧсо товара на осмидесѧт рублевъ и
посадникꙑ и ратманѣ колꙑваньскии изъимавъ ихъ длжника посѣклѣ а товаръ ихъ взѧли
къ собѣ и нꙑнѣча держа за собою а наше братеи не даду а зумусь порубиле зумберьі
новгородьцевъ а взѧле оу них бочку шевницѣ да поставъ кумьскии на ругодив оу
купьцевъ а вꙑ п]л[о]тници сѹще а приставимъ вꙑ хоромъ рѹбити и начѧ дьнѣпръ
мьръзнѹти и б]ѧше ꙗрославѹ мѹжь въ приꙗзнь ѹ ст҃опъ[л]ка и посла к нѣмѹ ꙗрославъ
но]щ[ью] отрокъ свои рекъ к нѣмꙋ и рекъ к немѹ онь си что тꙑ томѹ велиши творити
медѹ ма[ло в]арено а дрѹжинꙑ много и рч҃е ѥмѹ мꙋжь тъ рчи тако ꙗрославѹ д[а че
медꙋ мало а дрѹжинꙑ много да къ вечерѹ въдати и разѹмѣ ꙗрославъ ꙗко въ нощи
велить сѣци сѧ и томь вече]ре перевози сѧ ꙗрославъ съ вои на дрѹгꙑи полъ дънѣпра
и ло]дь ѿринѹша ѿ берега и тои нощи по[идо]ша на сѣцю и рч҃е ꙗрославъ дрѹжинѣ
знаменаите сѧ повиваите собе ѹбрѹсꙑ головѹ и бꙑс҃ сечи злѣ и до свѣта победиша
ст҃опълка и бѣжѧ ст҃опълкъ въ печѣнѣгꙑ а ꙗрослав иде кꙑѥвꙋ и сѣде на столѣ оц҃ѧ
своѥго володимира и нача воѥ своѥ дѣлити старостамъ по і҃ грв҃нъ а смердомъ по
грв҃нѣ а новъгородьчемъ по і҃ всѣм и ѿпꙋсти ꙗ домовь всѧ въ лѣт҃ ҂ѕ҃ ф҃ к҃ е
ꙗрославъ иде къ берестию и заложена бꙑс҃ ст҃аꙗ cофиꙗ кꙑѥвѣ въ лѣт҃ ҂ѕ҃ ф к҃ и
роди сѧ володимиръ сн҃ъ ѹ ꙗрослава въ лѣт҃ ҂ѕ҃ ф к҃ ѳ побѣди ꙗрославъ брѧчислава
въ лѣт҃ ҂ѕ҃ ф҃ л҃ ѕ знамениѥ змиѥво на нб҃си ꙗви сѧ въ лѣт҃ ҂ѕ҃ ф҃ м҃ е заложи
ꙗрославъ город҃ кꙑѥвъ и црк҃въ ст҃ꙑѧ софиꙗ въ лѣт҃ ҂ѕ ф҃ м҃ з осщ҃на бꙑс҃ црк҃ꙑ
ст҃ꙑꙗ бц҃ѧ володимиромь въ лѣт҃ ҂ѕ҃ ф҃ н҃ володимиръ иде на ѥмь съ новгородьци
сн҃ъ ꙗрославль въ лѣт҃ ҂ѕ҃ ф҃ н҃ а володимиръ иде на грькꙑ въ лѣт҃ ҂ѕ҃ ф҃ н҃ в
погрѣбена бꙑс҃ в҃ кн҃зѧ сн҃а ст҃ославлѧ ꙗропълъ ѡльгъ и крс҃тща кости ею въ лѣт҃
҂ѕ҃ ф҃ н҃ г съгорѣ ст҃аꙗ софиꙗ въ сѹб҃ по заѹтрьнии въ час҃ г҃ мс҃цѧ марта въ
е҃і въ то же лѣт҃ заложена бꙑс҃ ст҃аꙗ софиꙗ новѣгородѣ володимиромь кн҃зѣмь въ
лѣт҃ ҂ѕ҃ ф҃ н҃ и роди с҃ ст҃опълкъ въ лѣт҃ ҂ѕ҃ ф҃ н҃ ѳ постави ꙗрославъ лариона
рѹс҃на митрополит҃ въ лѣт҃ ҂ѕ҃ ф҃҃ ѯ҃ прѣстави сѧ володимиръ сн҃ъ ꙗрославль въ
новѣгородѣ мс҃цѧ октѧбрѧ въ д҃ въ лѣт҃ ҂ѕ҃ ф҃ ѯ҃ в прѣстави сѧ ꙗрос҃въ и сѣде
изѧслав҃ кꙑѥвѣ на стл҃ въ лѣт҃ ҂ѕ҃ ф҃ ѯ҃ з вꙑсадиша сѹдислава ис порѹба въ лѣт҃
҂ѕ҃ ф҃ ѯ҃ и прѣстави сѧ игорь ꙗрославиць въ лѣт҃ ҂ѕ҃ ф҃ ѯ҃ ѳ придоша половьци а҃
и побѣдиша всѣволода мс҃цѧ феѹрарѧ въ в҃ въ лѣт҃ ҂ѕ҃ ф҃ о҃ г почѧ всѣславъ рать
дрьжѧти и на западѣ ꙗви сѧ звѣзда велика въ лѣт҃ ҂ѕ҃ ф҃ о҃ д приде всѣславъ и
възѧ новъгородъ съ женами и съ дѣтми и колоколꙑ съима ѹ ст҃ꙑꙗ софиѥ ѡ велика
бѧше бѣда въ ч҃с тꙑи и понекадила съима въ лѣт҃ ҂ѕ҃ ф҃ о҃ е побѣдиша всѣслв҃а на
немизѣ томь же лѣт҃ ꙗша и на рши въ лѣт҃ ҂ѕ҃ ф҃ о҃ ѕ гнѣвъ бж҃и бꙑс҃ придоша
половци и побѣдиша рꙋсьскѹю землю въ то ж҃ лѣт҃ вꙑсѣкоша кꙑꙗнѣ всѣслв҃а ис
порꙋб҃ томь ж҃ лѣт҃ побѣди ст҃ослав҃ половце ѹ снъвьска а изѧславъ бѣж҃ въ лѧх҃
въ лѣт҃ ҂ѕ҃ ф҃ о҃ з приде изѧславъ съ лѧхꙑ а всѣслв҃ бѣжа полотьскѹ и погоре
подолиѥ въ то ж҃ лѣт҃ осень мс҃цѧ октб҃ѧ въ в҃ г на ст҃го ꙗкова брт҃а гн҃ѧ въ
пѧтнич҃ въ чѧс҃ ѕ҃ дн҃и опѧть приде все[славъ къ новѹгородѹ новгородци же
поставиша пълъкъ противѹ ихъ ѹ звѣринцѧ на къземли и пособи б҃ъ глѣбѹ кн҃зю съ
новгородци о велика бѧше сѣцѧ вожѧномъ и паде ихъ бещисльноѥ число а самого
кн҃зѧ ѿпѹстишѧ б҃а дѣлѧ а на заѹтриѥ обрѣте сѧ крѣс҃ чс҃тнꙑи володимирь ѹ ст҃ѣи
софиѥ новѣгородѣ при епс҃пѣ федоре въ лѣт҃ ҂ѕ҃ ф҃ о҃ и роди сѧ ростислав҃ и
цр҃кꙑ заложена бꙑс҃ ст҃го михаила манастꙑрь кꙑѥвѣ въ лѣт҃ ҂ѕ҃҃ ф҃ п҃ пѣренесена
бꙑс҃ бориса и глѣба съ льта вꙑшегородѹ въ лѣт҃ ҂ѕ҃ ф҃ п҃ а заложена бꙑс҃ црк҃ꙑ
печерьскаꙗ феодосомь игѹменомь въ то ж҃ лѣт҃ прогнаста изѧслв҃а въ лѧх҃
ст҃ослав҃ и всѣволодъ въ лѣт҃ ҂ѕ҃ ф҃ п҃ в прѣстави сѧ федосъ игѹменъ печерьскꙑи
мс҃цѧ маиꙗ въ г҃ въ лѣт҃ ҂ѕ҃ ф҃ п҃ е прѣстави сѧ феѡдоръ архепс҃пъ новгородьскꙑи
въ лѣт҃ ҂ѕ҃ ф҃ п҃ ѕ бѣжа ольгъ тъмѹтороканю и приведе половче и побѣди всѣволода
на съжицѧхъ въ тож҃ лѣт҃ бꙑс҃ сѣцѧ ѹ чьрнигова и ѹбьѥна бꙑс҃ в҃ кн҃зѧ изѧслав҃ и
борїс҃ въ лѣт҃ ҂ѕ҃ ф҃ п҃ з ѹбиша за волокомь кн҃зѧ глѣба мс҃цѧ маиꙗ въ л҃ въ
тож҃ лѣт҃ ѹбиша половчи романа въ лѣт҃ ҂ѕ҃ ф҃ ч҃ ѕ сщ҃на бꙑс҃ цр҃кꙑ ст҃го
михаила въ лѣт҃ ҂ѕ҃ ф҃ ч҃ з сщ҃на бꙑс҃ цр҃кꙑ печерьскаꙗ іѡ҃амь митрополитомь
томьж҃ лѣт҃ прѣстави сѧ въ лѣт҃ ҂ѕ҃ ф҃ ч҃ и приведе ꙗнъка митрополита скопьцѧ въ
тож҃ лѣт҃ сщ҃на бꙑт҃ црк҃кꙑ ст҃го михаила переꙗславли въ лѣт҃ ҂ѕ҃ ф҃ ч҃ ѳ
перенесоша игумена печерьскаго федоса въ манастꙑрь ис печерѣ въ то ж҃ лѣт҃
прѣстави сѧ іѡ҃ скопечь митрополит҃ въ лѣт҃ ҂ѕ҃ х҃ наиде рана на полочѧнꙑ ꙗко
нѣкако бѧше ходити ѹличѧмъ да аще кто из ꙑстьбꙑ вꙑлезеть напрасно ѹбьѥнъ бꙑваше
невидимо въ лѣт҃ ҂ѕ҃ х҃ а прѣстави сѧ всѣволодъ и сѣде ст҃ополкъ кꙑѥвѣ въ т҃же
лѣт҃ побѣдиша половчи ст҃опълка и мьстислав҃ на трьполи въ лѣт҃ ҂ѕ҃ х҃ г иде
ст҃опълкъ и володимиръ на дв҃да смольньскѹ и вдаша дв҃дѹ новъгородъ въ тож҃ лѣт҃
придоша въ рѹсь прѹзи авгус҃ въ к҃ и въ лѣт҃ ҂ѕ҃ х҃ е слепленъ бꙑс҃ василко въ
лѣт҃ ҂ѕ҃ х҃ ѳ прѣстави сѧ всѣслав҃ полочьскꙑи кн҃зь въ лѣт҃ ҂ѕ҃ х҃ а идоша всѧ
брат҃ꙗ рѹсьскꙑꙗ землѧ на половьцѣ на сѹтѣнь и побѣдиша ꙗ и кн҃зѧ ихъ имѣниѥ
заꙗша семь же лѣт҃ побѣдиша ꙗрослава моръдва муромѣ въ то же лѣт҃ заложиша
цр҃ковь бл҃говѣщениѥ мьстислав҃ кн҃зь на городищи въ лѣт҃ ҂ѕ҃ х в҃і приде
никифоръ митрополитъ сѹрьскꙑи въ лѣт҃ ҂ѕ҃ х҃ г҃і поставлени бꙑша еис҃пи лазорь
мина амфилохии томьж҃ лѣт҃ идоша въ ладогѹ на воинѹ и погорѣша хороми ѿ рѹчиꙗ
мимо славьно до ст҃го илиѥ въ лѣт҃ ҂ѕ҃ х҃ д҃і избиша половьче на дѹнаи въ тож҃
лѣт҃ постриже сѧ ст҃оша кн҃зь сн҃ъ дв҃двъ цьрнїговѣ тьсть всѣволожь въ лѣт҃ ҂ѕ҃
х҃ е҃і трѧсе сѧ землѧ въ е҃ феврарѧ въ лѣт҃ ҂ѕ҃ х҃ ѕ҃і прѣстави сѧ архїепс҃пъ
новъгородьскꙑи никита мс҃цѧ генварѧ въ л҃ а на веснѹ почѧшѧ пьсати ст҃ѹю софию
стѧжѧниѥмь ст҃го влд҃кꙑ въ лѣт҃ ҂ѕ҃ х҃ з҃і бꙑс҃ вода велика въ дьнѣпри и въ
деснѣ и въ припетѣ и концѧша трьпезницю печерьскаго манастꙑрѧ въ тож҃ лѣт҃
заложена бꙑс҃ цр҃кꙑ кн҃змь ст҃опълкомь кꙑевѣ въ лѣт҃ ҂ѕ҃ х҃ и҃і приде архепс҃пъ
іѡ҃а въ новъновъгородъ мс҃цѧ декб҃ѧ въ к҃ въ лѣт҃ ҂ѕ҃ х҃ ѳ҃і иде ст҃опълкъ
володимиръ дв҃дъ и всѧ землѧ просто рѹс҃скаꙗ на половьце и побѣдиша ꙗ и възѧшѧ
дѣти ихъ и городъ по дънови сѹртовъ и шарѹкань тъгда же погорѣ подолье кꙑѥвѣ и
цьрниговъ и смолньскъ и новъгородъ томьже лѣт҃ прѣстави сѧ і҃ѡ епс҃пъ
черниговьскꙑи томьж҃ лѣт҃ ходи мьстислав҃ на очелѹ въ лѣт҃ ҂ѕ҃ х҃ к҃ а ходи
ꙗрослав҃ на ꙗтвѧгꙑ сн҃ъ ст҃опълчь и пришьдъ съ воиинꙑ поꙗ дъчерь мьстиславлю
томьж҃ лѣт҃ прѣстави сѧ ст҃опълкъ а володимиръ сѣдѣ на столѣ кꙑѥвѣ въ се же лѣт҃
прѣстави сѧ дв҃дъ игоревиць семь ж҃ лѣт҃ побѣди мьстислав҃ на борѹ чюдь въ тож҃
лѣт҃ заложена бꙑс҃ цр҃кꙑ новегородѣ ст҃го николꙑ въ тож҃ лѣт҃ погорѣ онъ полъ на
сеи же сторонѣ городъ кромьнꙑи ѿ лѹкинъ пож҃ръ въ лѣт҃ ҂ѕ҃ х҃ к҃ в прѣстави сѧ
ст҃ослав҃ переѧславли въ тож҃ лѣт҃ поставиша фектиста епс҃па чьрнигов[у въ лѣт҃
҂ѕ҃ х҃ к҃ г съвъкѹпиша сѧ брат҃ꙗ вꙑшегородѣ володимиръ ольгъ дв҃дъ и в[сѧ
рѹсьскаꙗ землꙗ и ост҃иша црк҃вь камꙗнѹ маиꙗ въ а҃ а въ в҃ перенесоша бориса и
глѣба индикта въ и҃ въ тож҃ лѣт҃ бꙑс҃ знамениѥ въ с[олнци ꙗкоже погꙑбе а на
осень прѣстави сѧ ольгъ сн҃ъ ст҃ославл[ь авгꙋс҃ въ а҃ а новѣгородѣ измьроша конѧ
всѧ ѹ мьстислава и ѹ дрѹжинꙑ ѥго том҃же лѣт҃ заложи воигость црк҃вь ст҃го федора
тирона априлѧ въ к҃ и въ лѣт҃ ҂ѕ҃ х҃ к҃ д иде мьстиславъ на чюдь с новгородьци и
възѧ медвѣжю головѹ на м҃ стх҃ъ въ т҃ож лѣт҃ мьстиславъ заложи новъгородъ болии
пьрваго том҃же лѣт҃ павьлъ посадникъ ладожьскꙑи заложи ладогѹ городъ камѧнъ въ
лѣт҃ ҂ѕ҃ х҃ к҃ е иде мьстиславъ кꙑѥвѹ на столъ из новагорода марта въ з҃і а сн҃ъ
посади новѣгородѣ всѣволода на столѣ въ т҃же лѣт҃ бꙑс҃ знамениѥ новѣгородѣ въ
ст҃ѣи софии ѿ грома мс҃цѧ маиꙗ въ д҃і въ час҃ і҃ вечерню поющимъ ѥдинъ ѿ дьꙗкъ
зараженъ бꙑс҃ ѿ грома а клиросъ вьсь съ людьми падоша ници нъ живи бꙑша а на
вечеръ бꙑс҃ знамениѥ въ лѹнѣ въ тож҃ лѣт҃ игуменъ антонъ заложи црк҃вь камѧнѹ
ст҃ꙑꙗ бц҃ѧ манастꙑрь въ се ж҃ лѣт҃ прѣстави сѧ добрꙑна посадникъ новгородьскꙑи
декб҃ѧ въ ѕ҃ въ лѣт҃ ҂ѕ҃ х҃ к҃ ѕ прѣстави сѧ дъмитръ зивидиць посадникъ
новъгородьскꙑи иѹлѧ въ ѳ҃ посадникъ новъгородьскꙑи посадницѧвъ з҃ мс҃ць одинѹ
томьж҃ лѣт҃ приведе володимиръ съ мьстиславомь всѧ боѧрꙑ новгородьскꙑꙗ кꙑѥвѹ и
заводи ꙗ къ чс҃тьномѹ хс҃ѹ и пѹсти ꙗ домовь а инꙑꙗ ѹ себе остави и разгнѣва сѧ
на тꙑ оже то грабили даньслава и ноздрьчю и на сочьскаго на ставра и затоци ꙗ
всѧ въ лѣт҃ ҂ѕ҃ х҃ к҃ з заложи кюрьꙗкъ игѹменъ и кн҃зь всѣволодъ црк҃вь камѧнѹ
манастꙑрь ст҃го георгиꙗ новѣгородѣ въ тоже лѣт҃ прѣстави сѧ къснѧтинъ мосѣовиць
посадникъ томьж҃ лѣт҃ съвѣршена бꙑс҃ чрк҃ꙑ антонова ст҃аꙗ бц҃ѧ новѣгородѣ въ
лѣт҃ ҂ѕ҃ х҃ к҃ и приде борисъ посадницитъ въ новъгородъ въ лѣт҃ ҂ѕ҃ х҃ л҃
прѣстави сѧ мьстиславлѧꙗ хрьстина томьж҃ лѣт҃ ожени сѧ мьстиславъ кꙑѥвѣ поѧ
дмитровьнѹ новѣгородѣ завидицѧ въ лѣт҃ ҂ѕ҃ х҃ л҃ а ожени сѧ всѣволодъ сн҃ъ
мьстиставль новѣгородѣ въ тож҃ лѣт҃ паде сѧ црк҃ꙑ ст҃го михаила переѧславли а на
веснѹ ходи всѣволодъ съ новгородьци на ѥмь въ вѣликоѥ говениѥ и побѣди ꙗ нъ лютъ
бѧше пѹть оже кѹплѧхѹ по ногатѣ хлѣбъ въ лѣт҃ ҂ѕ҃ х҃ л҃ в мс҃цѧ авгѹс҃ въ а҃і
дн҃ь передъ вечернею почѧ ѹбꙑвати слнц҃ѧ и погꙑбе всѣ о великъ страхъ и тьма
бꙑс҃ и звѣздꙑ бꙑша и мс҃ць и пакꙑ начѧ прибꙑвати и въ бързѣ напълни сѧ и ради
бꙑша вси по градѹ въ лѣт҃ ҂ѕ҃ х҃ л҃ г престави сѧ володимиръ великꙑи кꙑѥвѣ сн҃ъ
всѣволожь а сн҃а ѥго мьстислава посадиша на столѣ оц҃и въ тож҃ лѣт҃ бѧше бѹрѧ
велїка съ громомь и градомь и хоромꙑ раздьра и съ божниць вълнꙑ раздьра стада
скотинꙑ истопи въ волховѣ а дрѹгꙑꙗ одва переимаша живꙑ томьж҃ лѣт҃ испьсаша
божницю антоновѹ въ тож҃ лѣт҃ посадиша на столѣ всѣволода новгород҃ въ лѣт҃ ҂ѕ҃
х҃ л҃ д ходи всѣволодъ къ оц҃ю кꙑѥвѹ и приде опѧть новѹгородѹ на столъ мс҃цѧ
феврарѧ въ к҃ и въ тож҃ лѣт҃ въдаша посадницъство мирославѹ гюрѧтиницю въ лѣт҃
҂ѕ҃ х҃ л҃ е заложи црк҃вь камѧнѹ ст҃го іѡ҃а всѣволодъ новѣгородѣ на петрѧтинѣ
дворѣ въ имѧ сн҃а своего въ тож҃ лѣт҃ паде метꙑль гѹстъ по земли и по водѣ и по
хоромомъ по в҃ нощи а по д҃ дн҃и томьж҃ лѣт҃ обложи трьпезницю камѧнѹ антонъ
игуменъ новегородѣ томьж҃ лѣт҃ вода бѧше велика въ волховѣ а снѣгъ лежа до
ꙗковлѧ дн҃и а на осень ѹби морозъ вьрьшь всю и озимицѣ и бꙑ голодъ и цересъ зимѹ
ръжи осминка по полугрв҃нѣ въ лѣт҃ ҂ѕ҃ х҃ л҃ ѕ прѣстѣстави сѧ игѹменъ кюрьꙗкъ
ст҃ого георгиꙗ томьж҃ лѣт҃ прѣстави сѧ іѡ҃а сн҃ъ всѣволожь вънѹкъ мьстиславль
априлѧ въ ѕ҃і въ тож҃ лѣт҃ въдаша посадницьство новѣгородѣ завидѹ дмитровицю въ
се же лѣт҃ лютѣ бѧше осминъка ръжи по грв҃нѣ бѧше и ꙗдѧху люди листъ липовъ корѹ
березовѹ инии молиць истълъкше мѧтѹце съ пелъми и съ соломою инии ѹшь мъхъ
конинѹ и тако дрѹгꙑмъ падъшимъ ѿ глада трѹпиѥ по ѹлицѧмъ и по търгѹ и по путьмъ
и всюдѹ наꙗша наимитꙑ возити мьртвьцѧ из города а смородъмь нелга вꙑлести тѹга
бѣда на всѣхъ оц҃ь и мт҃и чадо своѥ въсажаше въ лодью даромь гостьмъ ово ихъ
измьроша а дрѹзии разидоша сѧ по чюжимъ землѧмъ и тако по грѣхомъ нашимъ погꙑбе
землѧ наша въ сеж҃ лѣт҃ вода бѧше велика въ волхове и хоромъ много сноси и кнз҃ь
полотьскꙑи ѹмре борисъ всеславиць и завидъ посадникъ новгородьскꙑи ѹмре
дъмитровиць въ лѣт҃ ҂ѕ҃ х҃ л҃ з въниде ис кꙑѥва данилъ посадницитъ новѹгороду въ
лѣт҃ ҂ѕ҃ х҃ л҃ и иде всѣволодъ съ новгородьци на чюдь зимѣ въ говениѥ и самꙑ
исеце а хоромꙑ пожьже а женꙑ и дети приведе домовь въ тож҃ лѣт҃ ходи кꙑѥвѹ къ
оц҃ю въ тож҃ лѣт҃ коньцѧ црк҃вь ст҃го і҃ѡ въ се ж҃ лѣт҃ идѹце и заморїꙗ съ готъ
потопи лодии з҃ и сами истопоша и товаръ а дрѹзии вꙑлезоша нъ нази а из дони
придоша сторови въ се ж҃ лѣт҃ ѿвьрже сѧ архепс҃пъ і҃ѡ новагорода и поставиша
архепс҃па нифонта мѹжа ст҃а и зѣло боꙗщѧ сѧ ба҃ и приде новѹгородѹ мс҃цѧ
генъ҃врѧ в а҃ дн҃ь на ст҃го васильꙗ на обедьнюю а петрилѹ даша посаднїцатъ
новѹгородѹ въ лѣт҃ ҂ѕ҃ х҃ л҃ ѳ бꙑс҃ знамениѥ въ слнц҃и въ вечернюю марта въ л҃
томьже лѣт҃ на зимѹ иде всѣволодъ на зимѹ на чюдь и створи сѧ пакость велика
много добрꙑхъ мужь избиша въ клинѣ новъгородьць мс҃цѧ генъварѧ въ к҃ г въ сѹботѹ
тъгда же антона игѹменомь нифонтъ архепс҃пъ постави въ лѣт҃ ҂ѕ҃ х҃ м҃ прѣстави
сѧ мьстиславъ кꙑѥвѣ володимириць апрл҃ꙗ въ д҃і а ꙗропълкъ седе на столѣ брат҃
мьстиславль въ се ж҃ лѣт҃ ходи всѣволодъ въ рѹсь переꙗславлю повелениѥмь
ꙗропълцемъ а целовавъ крс҃тъ къ новгородцемъ ꙗко хоцю ѹ васъ ѹмерети и рч҃е
гюрги и андрѣи се ꙗропълкъ брат҃ наю по смр҃ти своѥи хощеть дати кꙑѥвъ всеволодѹ
братанѹ своѥму и вꙑгониста и ис переꙗславлѧ и приде опѧть новѹгородѹ и бꙑс҃
въстань велика въ людьхъ и придоша пльсковици и ладожане новѹгородѹ и вꙑгониша
кн҃зѧ всѣволода из города и пакꙑ съдѹмавъше въспѧтиша и ѹстьꙗхъ а мирославѹ даша
посадьницѧти въ пльскове а рагѹилови въ городѣ въ лѣт҃ ҂ѕ҃ х҃ м҃ а бꙑс҃ знаменїѥ
въ слн҃ци прѣдъ вечернею и томьже лѣт҃ обновиша мостъ цересъ волхово рѹшивъше и
црк҃ви сърѹбиша в҃ деревѧнѣ на търговищи стѹ҃ю бц҃ю и ст҃ого георгиꙗ при кнз҃и
всеволодѣ томьж҃ лѣт҃ на зимѹ иде вьсеволодъ съ новгородьци на чюдь и възѧ
городъ гюргевъ на памѧт҃ ст҃го никифора феврар҃ въ ѳ҃ дн҃ь въ лѣт҃ ҂ѕ҃ х҃ м҃ в
почаша мълъвити о сѹжьдальстѣи воинѣ новъгородци и ꙋбиша мѹжь свои и съвьргоша и
съ моста въ сѹботѹ пѧнтикостьнѹю томьж҃ лѣт҃ погорѣ търговꙑи полъ ѿ рѹчьꙗ
плътьницьнаго до концѧ хълма ꙗкоже и преже бѧше погорѣлъ а црк҃вии цс҃тьнꙑхъ і҃
съгорѣ авгѹс҃ въ д҃ томьже лѣт҃ ходи всѣволодъ съ новгородьци хотѧ брат҃ своего
посадити сѹждали и воротиша сѧ на дѹбнѣ опѧть и на томьже пѹти отѧша
посадницьство ѹ петрила и даша иванкѹ павловицю а изѧславъ иде кꙑѥвѹ и раздьра
сѧ всѧ землѧ рѹсьскаꙗ томьж҃ лѣт҃ рѹбоша новгородць за моремь въ дони и иде
исаиꙗ игѹменъ съломь кꙑѥвѹ приде опѧть съ митрополитомь михаиломь новѹгородѹ
декѧбрѧ въ ѳ҃ в тож҃ лѣт҃ на зимѹ иде всѣволодъ на сѹждаль ратью и вьсѧ
новгородьскаꙗ область мс҃цѧ декаб҃ѧ въ л҃ а и сташа дн҃ьѥ зли мразъ вьꙗлицѧ
страшно зѣло и биша сѧ на ждани горѣ и много сѧ зла створи и ѹбиша посадника
новгородьскаго иванка мѹжа храбра зѣло мс҃цѧ генъварѧ въ в҃ ѕ и петрила
микꙋлъцицѧ и много добрꙑхъ мѹж҃ а сѹждальць боле и створше миръ придоша опѧть и
пѹстиша митрополита кꙑѥвѹ мс҃цѧ феꙋррѧ въ і҃ въ мѧс҃пѹс҃ю нед҃ а на сѹждаль
идуце не пѹстиша ѥго а онъ мълвлѧше имъ не ходите мене б҃ъ послушаѥть и
пришьдъше даша посадницьство мирославѹ гюрѧтиницю въ лѣт҃ ҂ѕ҃ х҃ м҃ г ходи
мирославъ посадникъ из новагорода мїритъ кꙑꙗнъ съ церниговьци и приде не ѹспевъ
ництоже сильно бо възмѧла сѧ всѧ землѧ рѹс҃скаꙗ ꙗропълкъ к собе зваше
новъгородьце а церниговьскꙑи кн҃зь к собе и биша сѧ и поможе б҃ъ олговицю съ
церниговчи и многꙑ кꙑꙗнꙑ исеце а дрѹгꙑꙗ изма рѹками и не то бѧше зло нъ боле
почѧста копити вои и половче и всѣ въ то же лѣт҃ заложи црк҃вь камѧнѹ ст҃ꙑꙗ бц҃ѧ
на търговищи всѣволодъ новегородѣ съ архепс҃пъмь нифонтомь томьж҃ лѣт҃ ирожнетъ
заложи црк҃вь ст҃го николꙑ на ꙗколи ѹлици въ тож҃ лѣт҃ на зимѹ иде въ рѹсь
архепс҃пъ нифонтъ съ лѹчьшими мѹжи и заста кꙑѧнꙑ съ церниговьци стоꙗце противѹ
собе и множьство вои и бж҃иѥю волею съмириша сѧ а мирославъ прѣстави сѧ до
влд҃кꙑ генуарѧ въ к҃ и а епс҃пъ приде феуррѧ въ д҃ а посадницьство даша
костѧнтинѹ микѹлъцицю новегородѣ въ лѣт҃ ҂ѕ҃ х҃ м҃ д индикта лѣт҃ д҃і
новгородьци призваша пльсковиче и ладожанꙑ и сдѹмаша ꙗко изгонити кнз҃ѧ своѥго
всѣволода и въсадиша въ епс҃пль дворъ съ женою и съ дѣтьми и съ тꙑцею мс҃цѧ маиꙗ
въ к҃ и и стражьѥ стрежахѹ дн҃ь и нощь съ орѹжиѥмь л҃ мѹжь на дн҃ь и сѣде в҃
мс҃цѧ и пѹстиша из города июлѧ въ е҃і а володимира сн҃а ѥго приꙗша а се винꙑ ѥго
творѧхѹ а҃ не блюдеть смердъ в҃ чемѹ хотелъ ѥси сести переѧславли г.҃е ехалъ ѥси
съ пълку переди всѣхъ а на то много на початꙑи велевъ нꙑ рч҃е къ всѣволодѹ
пристѹпити а пакꙑ ѿстꙋпити велить не пѹстиша ѥго донелѣже инъ кн҃зь приде тъгда
же съгорѣ црк҃ꙑ стг҃о въскр҃сениѧ манастꙑрь въ тож҃ лѣт҃ приде новѹгородѹ кнз҃ь
ст҃ославъ олговиць ис цернигова ѿ брат҃ всеволодка мс҃цѧ июлѧ въ ѳ҃і преж҃ д҃і
каланда авгѹс҃ въ нед҃ на сборъ ст҃ꙑꙗ еѹфимие въ г҃ час҃ дн҃е а лѹн҃ нбс҃нѣи въ
ѳ҃і дн҃ь томъже лѣт҃ наставъшю индикта е҃і ѹбиша гюргѧ жирославицѧ и съ моста
съвѣргоша мс҃цѧ септѧбрѧ въ тож҃ лѣт҃ ст҃ша црк҃вь ст҃го николꙑ великꙑмь
сщ҃ниѥмь въ е҃ декѧбрѧ въ тож҃ лѣт҃ ожени сѧ ст҃ославъ олговиць новегородѣ и
вѣньцѧ сѧ своими попꙑ ѹ ст҃го николꙑ а нифон[тъ ѥ]го не вѣньцѧ ни попомъ на
сватбѹ ни церенцемъ дас҃ гл҃ѧ не достоить ѥꙗ поꙗти въ тож҃ лѣт҃ стрѣлиша кнз҃ѧ
млс҃тьници всѣволожи нъ живъ бꙑс҃ въ лѣт҃ ҂ѕ҃ х҃ м҃ е настанѹщю въ з҃ марта
индикта лѣт҃ е҃і бѣжѧ костѧнтинъ посадникъ къ всѣволодѹ и инѣхъ добрꙑхъ мѹжь
нѣколико и въдаша посадницити ꙗкѹнѹ мїрославицю новѣгородѣ въ тож҃ лѣт҃ приде
кн҃зь мьстиславиць всѣволодъ пльсковѹ хотѧ сѣсти опѧть на столе своѥмь
новѣгородѣ позванъ отаи новгородьскꙑми и пльсковьскꙑмї мѹж҃ приѧтели ѥго поиди
кнѧж҃ хотѧть тебе опѧть и ꙗко ѹслꙑшано бꙑс҃ се ꙗко всѣволодъ пльсковѣ съ брат҃мь
ст҃опълкомь и мѧтежь бꙑс҃ великъ новегородѣ не въсхотѣша людьѥ всѣволода и
побѣгоша дрѹзии къ всѣволодѹ пльсковѹ и възѧша на разграблениѥ домꙑ ихъ
къснѧтинъ нѣжѧтїнъ и инѣхъ много и ѥще же ищюще то кто всеволодо приꙗтель боꙗръ
тъ имаша на нихъ нѣ съ полѹторꙑ тꙑсѧце грив҃нъ и даша кѹпцемъ крѹтити сѧ на
воинѹ нъ сѧгоша и невиноватꙑхъ потомь ж҃ ст҃ославъ олговиць съвъкѹпи всю землю
новгородьскѹю и брата своѥго приведе глѣбъка кѹрѧнꙑ съ половьци идоша на
пльсковъ прогонитъ всѣволода и не покориша сѧ пльсковици имъ ни вꙑгнаша кн҃зѧ ѿ
себе нъ бѧхѹть сѧ ѹстерегли засекли засекли осекꙑ всѣ и съдѹмавъше кн҃зь и люд҃е
на пѹти въспѧтиша сѧ на дѹбровьнѣ и ѥще рекъше не проливаиме кръви съ своею
братьѥю нѣгли б҃ъ ѹправить своимь промꙑсломь тъгда же прѣстави сѧ кнз҃ь
всѣволодъ мьстиславиць пльсковѣ и ꙗша сѧ пльсковици по брат҃ ѥго ст҃опълка и не
бе мира съ ними ни съ сѹжьдальци ни съ смольнѧнꙑ ни съ полоцѧнꙑ ни съ кꙑꙗнꙑ и
стоꙗ всѣ лѣт҃ осмьнъка великаꙗ по з҃ резан҃ въ лѣт҃ ҂ѕ҃ х҃ м҃ ѕ мс҃цѧ марта въ
ѳ҃ дн҃ь на м҃ ст҃хъ бꙑс҃ громъ велии ꙗко слꙑшахомъ чс҃то въ истьбѣ сѣдѧще въ
тож҃ лѣт҃ вꙑгнаша кнз҃ѧ ст҃ослава сн҃а ольгова из новагорода мс҃цѧ априлѧ з҃і въ
нед҃ г҃ п пас҃ сѣдевъша в҃ лѣт҃ бес трии мс҃ць томьж҃ лѣт҃ слаша сѧ по гюргѧ
володимирицѧ сѹждалю а въ к҃ г тг҃о мс҃цѧ пополошиша сѧ людьѥ сългаша бо ꙗко
ст҃опълкъ ѹ города съ пльсковици и вꙑсѹша сѧ всь городъ къ сильнищю и не бꙑ
ничтоже а ст҃ославлюю приꙗша новѣгородѣ съ лѹчьшими мѹжи а самого ст҃ослава ꙗша
на пѹти смолнѧне и стрѣжахѹть ѥго на смѧдинѣ въ манастꙑри ꙗкоже и женѹ ѥго
новегородѣ ѹ ст҃оѥ варварꙑ въ манастꙑри жидѹще оправꙑ ꙗропълкѹ съ всѣволодкомь
въ тож҃ лѣт҃ въниде кнѧзь ꙗрославъ сн҃ъ гюргевъ вънѹкъ володимирь и сѹждѧлѧ
новꙋгородѹ на столъ маиꙗ въ і҃ и съ пльсковици съмириша сѧ въ тоже лѣт҃ кнз҃ь
кꙑѥвьскꙑи ꙗропълкъ и седѣ на столѣ брат҃ ѥго вѧчеславъ въ лѣт҃ ҂ѕ҃ х҃ м҃ з приде
гюрги кн҃зь и сѹждалѧ смольньску и зваше новгородьце на кꙑевъ на всѣволодка и не
послѹшаша ѥго и тъгда бѣжа ростиславъ смольньскѹ къ оц҃ю из новагорода септ҃брѧ
а҃ сѣдѣвъ въ новѣгородѣ и҃ лѣт и д҃ мс҃цѣ и разгнѣва сѧ гюрги идѧ опѧт҃ сѹждалю
възѧ новꙑи търгъ и послаша сѧ новгородци кꙑевѹ по ст҃ослв҃а по олговицѧ
заходивъше ротѣ и бѣ мѧтежь новѣгородѣ а ст҃ослав҃ дълго не бѧше въ тож҃ лѣт҃
въниде кнз҃ь ст҃ослав҃ олговиць новѹгородѹ и сѣдѣ на столѣ мс҃цѧ декб҃ѧ въ к҃ е
въ лѣт҃ ҂ѕ҃ х҃ м҃ и въ к҃ марта бꙑс҃ знамениѥ въ слн҃чи и толико оста ѥго ꙗкоже
бꙑваѥть мс҃ць д҃ дн҃ии и пакꙑ до захода напълни сѧ въ тож҃ лѣт҃ потоциша кꙑѥвѹ
къ всѣволодѹ къснѧтина микѹлъцицѧ и пакꙑ по немь инѣхъ мѹж҃ ѕ҃ оковавъше полюда
къснѧтиницѧ дьмьꙗна инѣхъ колико въ лѣт҃ ҂ѕ҃ х҃ м҃ ѳ април҃ въ а҃ бꙑс҃ знамениѥ
на нб҃си дивьно велми ѕ҃ крѹговъ г҃ около слн҃цѧ а кроме слнц҃ѧ дрѹгꙑꙗ г҃ великꙑ
и стоꙗ близъ не весь дн҃ь въ тож҃ лѣт҃ придоша ис кꙑѥва ѿ всѣволода по брат҃
ст҃ослав҃ вести кꙑѥ а сн҃а моѥго рч҃е приимите собе кнз҃ѧ и ꙗко послаша епс҃па
по сн҃а ѥго и много лепьшихъ людии а ст҃ослав҃ реша а тꙑ пожиди брат҃ то ж҃
поидеши онъ же ѹбоꙗвъ сѧ новгородьць чи прѣльстивъше мѧ имѹть и бежа отаи въ
ноць ꙗкѹнъ съ нимь бежа и ꙗкѹна ꙗша на плисѣ и приведъше и семо съ брат҃мь его
прокопьѥю малꙑ не до смерти обнаживъше ꙗко мт҃и роділа и съверша и съ моста нъ
б҃ъ избави прибрьде къ бѣрегѹ и боле ѥго не биша нъ възѧша ѹ него ҂а҃ грв҃нъ а ѹ
брт҃а ѥго р҃ грвн҃ъ такоже и ѹ инѣхъ имаша и затоциша ꙗкѹна въ чюдь съ братомь
оковавъше и рѹцѣ къ шьи и последь приведе ꙗ къ собе гюрги и женꙑ ѥꙗ из
новагорода и ѹ себе ꙗ дьржаше въ млс҃ти и разгнѣва сѧ всеволодъ и приꙗ слꙑ всѧ и
епс҃па и гость и сѣдѣша новгородци бес кнѧзѧ ѳ҃ мс҃ць и призваша и сѹждалѧ
сѹдилѹ нежату страшка оже бѣхѹ бѣжали из новагорода ст҃ослав҃ дѣлѧ и ꙗкѹна и
даша посадницьство сѹдилѹ новѣгородѣ и послаша по гюргѧ по кнз҃ѧ сѹждалю и не
иде нъ посла сн҃ъ свои ростислав҃ оже тои преж҃ бꙑлъ въ тож҃ лѣт҃ въниде
ростислав҃ гюргевиць новѹгородѹ на стол мс҃цѧ ноꙗбрѧ въ к҃ ѕ въ лѣт҃ ҂ѕ҃ х҃ н҃
епс҃пъ и кѹпьце и слꙑ новгородьскꙑꙗ не пѹщахѹ из рѹси и они не хотѧхѹ иного
кн҃зѧ развѣ ст҃опълка и въда имъ ст҃опълка и своѥю рѹкѹ въротивъ сѧ гюрги оже
пѹстилъ сн҃ъ свои новѹгородѹ и ѹслꙑшаша новѣгородѣ ꙗко ст҃опълкъ идеть къ нимъ
съ всѣми людьми ихъ и ꙗша ростислав҃ и въсадиша въ епс҃пль дворъ сѣдѣвъша д҃
мс҃ці въ тож҃ лѣт҃ въниде ст҃опълкъ новѹгородѹ ѳ҃і април҃ и пѹстїша ростислав҃
къ оц҃ю въ тож҃ лѣт҃ приходиша ѣмь и воѥваша область новгородьскѹю избиша ꙗ
ладожане у҃ и не пустиша ни мѹж҃ въ тож҃ лѣт҃ приходи свьискеи кнз҃ь съ епс҃помь
въ ѯ҃ шнекъ на гость иже и заморьꙗ шли въ г҃ лодьꙗхъ и биша сѧ не ѹспеша ничтоже
и ѿлѹчиша ихъ г҃ лодьѥ избїша ихъ полѹтора ста въ лѣт҃ ҂ѕ҃ х҃ н҃ а стоꙗше всѧ
осенина дъждева ѿ гж҃ина дн҃и до корочюна тепло дъжгь и бꙑ вода велика вельми въ
волхове и всюде сено и дръва разнесе озеро морози въ нощь и растьрза вѣтръ и
вънесе въ волхово и поломи мостъ д҃ городнѣ отинѹдь бе знатбе занесе въ тож҃
лѣт҃ ожени сѧ ст҃опълкъ новѣгородѣ приведе женѹ из моравꙑ межи ржс҃твомь и
крщ҃ниѥмь въ тож҃ лѣт҃ ходиша корела на ѥмь и ѿбѣжаша в҃ лоиву бити въ лѣт҃ ҂ѕ҃
х҃ н҃ в дѣлаша мостъ вьсь цересъ волхово по стороне ветхаго новъ вьсь въ тож҃
лѣт҃ погоре хълмъ вьсь и црк҃ꙑ ст҃го ильѥ въ тож҃ лѣт҃ испьсаша чс҃тно притворꙑ
всѧ въ ст҃ѣи софии новѣгородѣ архиепс҃пъ нифонтъ тъгда ж҃ даша посадницьство
нежатѣ твьрдѧтицю въ тож҃ лѣт҃ съвѣршиша црк҃вь камѧнѹ ст҃ѣи бц҃и на търговищи
новегородѣ въ тож҃ лѣт҃ постави мѧ поп҃мь архепс҃пъ ст҃ꙑи нифонтъ въ лѣт҃ ҂ѕ҃ х҃
н҃ г стоꙗста в҃ нед҃ пълне ꙗко искрѧ гѹце теплѣ велми переже жатвꙑ потомь наиде
дъжгь ꙗко не видехомъ ꙗсна дн҃и ни до зимꙑ и много бꙑ ѹимѣ житъ и сѣна не
ѹдѣлаша а вода бꙑ больши третьꙗго лѣт҃ на тѹ осень а на зимѹ не бꙑс҃ снѣга
велика ни ꙗсна дн҃и и до марта въ тож҃ лѣт҃ ѹтопоста в҃ поп҃ и не да епс҃пъ надъ
нима пѣти въ тож҃ лѣт҃ заложиша црк҃вь камѧну на смѧдинѣ борис҃ и глѣб҃
смольньс҃ томьж҃ лѣт҃ ходиша всѧ рѹс҃ска землѧ на галиць и много попѹстиша
облас҃ ихъ а города не възѧша ни одїного и воротиша сѧ ходиша же и из новагорода
помочьѥ кꙑꙗномъ съ воѥводою неревиномь и воротиша сѧ съ любъвью въ лѣт҃ ҂ѕ҃ х҃
н҃ д прѣстави с҃ въ рѹс҃ всѣволодъ мс҃цѧ июлѧ и сѣдѣ на столѣ ѥго брат҃ игорь и
сѣдѣ в҃ нед҃ и негодовахѹть ѥго люд҃ьѥ и въздаша вѣсть къ изѧславѹ мьстислав҃чю
переꙗславлю и приде съ вои и биша сѧ и поможе б҃ъ изѧслав҃ и сѣде изѧслав҃ на
стол҃ и игорѧ самого ꙗша е҃ дн҃ь по побоищ[ї и порѹбиша и а на осень вꙑмоли сѧ
постричь сѧ и постриже сѧ тъгда же даша посадницьство костѧнтинѹ микѹлъцицю и ѹ
нѣжатѣ отьмъше томьж҃ лѣт҃ съдѣлаша д҃ цркв҃и ст҃ѹю мч҃ен[ї бориса и глѣба в[ъ
грд҃ѣ стг҃о пр[р҃к ильѥ и ст҃ѹю апс҃лѹ петра и павла на хълмѣ и ст҃ѹю
безмздьникѹ козмѹ и дамиꙗна въ лѣт҃ ҂ѕ҃ х҃ н҃ е на осень ходи ст҃опълкъ съ всѣю
областию новъгородьскою на гюргѧ хотѧ на сѹждаль и воротиша сѧ на новемь търгѹ
распѹтьꙗ дѣлѧ томьж҃ лѣт҃ прѣстави сѧ зимѣ костѧнтинъ посадникъ и даша сѹдїлови
иванковицю опѧть тъгда ж҃ ѹмре онтонъ игѹменъ въ тож҃ лѣт҃ вдаша игѹменьство
андреѥви по онтонѣ томьж҃ лѣт҃ ѹбиша игорѧ кнз҃ѧ олговицѧ кꙑѧнѣ въ лѣт҃ ҂ѕ҃ х҃
н҃ ѕ бꙑс҃ дъжгь съ градомь июнѧ въ к҃ з в нед҃ и зажьже гром҃ црк҃вь ст҃ꙑꙗ бц҃ѧ
въ звериньци манастꙑрь въ тоже лѣт҃ ходи архепс҃пъ нифонтъ сѹждалю мира дѣлѧ къ
гюргеви и приꙗтъ и съ любъвью гюрги и црк҃вь ст҃и ст҃ѣи бц҃и великꙑмь сщн҃иемь и
новотържьцѣ всѣ вꙑправи и гость всь цѣлъ и посла съ цьстию новѹгородѹ нъ мира не
дас҃ тоиж҃ осени присла и]зѧслав҃ ис кꙑѥва сн҃а своѥго ꙗрослав҃ и приꙗша
новгородьци а ст҃опълка вꙑведе злобꙑ ѥго ради и дасть ѥмѹ володимирь тоиж҃ зимѣ
приде изѧслав҃ новѹгородѹ сн҃ъ мьстиславль ис кꙑѥва иде на гюргѧ ростовѹ съ
новгородьци и мъного воѥваша люд҃ѥ гюргево и по волзѣ възѧша ѕ҃ городъкъ оли до
ꙗрославлѧ попѹстиша а головъ възѧшѧ ҂з҃ и воротиша сѧ роспѹтиꙗ дѣлѧ въ лѣт҃ ҂ѕ҃
х҃ н҃ з иде архепс҃пъ новъгородьскꙑи нифонтъ въ рѹс҃ позванъ изѧславомь и
климомь митрополитомь ставилъ бо ѥго бѧше изѧслав҃ съ епс҃пꙑ рѹс҃скꙑꙗ области не
славъ цс҃рюград҃ а нифонтъ тако мълвлѧше не достоинѣ ѥсть сталъ оже не блгс҃нъ
ѥсть ѿ великаго сбора ни ставленъ а онъ про то не бързо ѿрѧдивъ ѥго нъ посади и
въ печерьстѣмь манастꙑри дондеже гюрги придеть въ тож҃ лѣт҃ гюрги приде на кꙑѥвъ
позванъ ст҃ослав҃мь олговицемь и биша сѧ ѹ переꙗславлѧ и переꙗславьци сѣдоша на
щитѣ наѹцениѥмь гюргѧ и сѣде гюрги кꙑѥвѣ а изѧславъ бѣжа володимирю на тож҃ лѣт҃
идоша даньници новгородьстии въ малѣ и ѹчювъ гюрги оже въ мале шли и посла кнз҃ѧ
берладьскаго съ вои и бивъше сѧ мало негде сташа новгородьци на островѣ а они
противѹ ставше начаша городъ чинити въ лодьѧхъ идоша новгородьци к нимъ на
третии дн҃ь и биша сѧ и много леже обоихъ нъ сѹждальць бе щисла на тѹже зимѹ
придоша ѥмь на водь ратью нѣ въ тꙑсѧщи и ꙋслꙑшавъше новгородьци любо въ ф҃ съ
водью идоша по нихъ и не ѹпѹстиша ни мѹж҃ тоиж҃ нощї бꙑс҃ знамениѥ въ лѹнѣ всѧ
погꙑбе въ заѹтрьнюю пакꙑ напълни сѧ феѹрар въ лѣт҃ ҂ѕ҃ х҃ н҃ и приде архепис҃пъ
нифонтъ ис кꙑѥва пѹщенъ гюргемь кнз҃емь и ради бꙑша люд҃ѥ новѣгородѣ въ лѣт҃ ҂ѕ҃
х҃ н҃ ѳ победи изѧслав҃ съ вѧцеславомь гюргѧ ѹ переꙗславлѧ иꙋлѧ з҃і на тѹж҃ зимѹ
престави сѧ кнѧгꙑни изѧславлѧвлѧꙗ въ тож҃ лѣт҃ архїепс҃пъ нифонтъ поби ст҃ѹю
софию свиньцемь всю прѧмь извистию маза всю около тъгда ж҃ създаша в҃ цркв҃и
стг҃о василиꙗ и ст҃ѹю костѧнтина и мт҃ре ѥго ѥленꙑ въ лѣт҃ ҂ѕ҃ х҃ ѯ҃ април҃ к҃ г
загорѣ сѧ црк҃ꙑ ст҃го михаила въ сред҃ търгѹ и много бꙑс҃ зла и погорѣ всь търгъ
и двори до рѹчьꙗ а семо до славьна и црк҃вии съгоре и҃ а ѳ҃.ѧ варѧзьскаꙗ въ лѣт҃
҂ѕ҃ х҃ ѯ҃ а иде бо҃любивꙑи архепс҃пъ нифонтъ въ ладогѹ и заложи црк҃вь камѧнѹ
ст҃го климента в тож҃ лѣт҃ сърѹби аркадъ игуменъ црк҃вь ст҃ꙑꙗ бц҃ѧ ѹспениѥ и
състави собе манастꙑрь и бꙑс҃ крс҃тьꙗномъ прибежїще англ҃мъ радость а дьꙗволѹ
пагѹба въ лѣт҃ ҂ѕ҃ х҃ ѯ҃ в изгнаша новъгородици кн҃зѧ ꙗрослав҃ въ к҃ ѕ мр҃та и
въведоша ростїслава сн҃а мьстиславлѧ април҃ въ з҃і въ тож҃ лѣт҃ поставиша црк҃вь
стг҃о савꙑ въ тож҃ лѣт҃ прѣстави сѧ изѧслав҃ кꙑѥвѣ ноѧбра д҃і тъгда ж҃ иде
ростислав҃ из новагорода кꙑѥвѹ на столъ оставивъ сн҃а двд҃а новегородѣ и
възнегодоваша новгородци зане не створи имъ рѧдѹ нъ боле раздьра и показаша пѹть
по немь снв҃и ѥго тъгда послаш҃ влдк҃ѹ нифонта съ передьнїми мѹж҃ къ гюргеви по
сн҃ъ и въвѣдоша мьстислава сн҃а гюргева генвр҃а въ л҃ тоиже зиме прѣстави сѧ
вѧчеслав҃ кꙑѥвѣ тъгда же иде ростислав҃ къ черниговѹ ис кꙑѥва сѣдевъ кꙑѥвѣ
неделю а҃ и побѣдиша и прѣльстивъше и сѣде изѧслав҃ двдв҃ць кꙑевѣ въ лѣт҃ ҂ѕ҃ х҃
ѯ҃ г на вьрьбницю въниде кн҃зь гюрги кꙑѥвѹ и сѣде на столѣ а изѧслав҃ избежѧ
двдв҃ць цьрниговѹ и приѧ гюрги сн҃вьць въ миръ съ любовью и волости имъ раздаꙗ
достоинꙑꙗ и бꙑс҃ тишина въ рѹсьстѣи земли въ лѣт҃ ҂ѕ҃ х҃ ѯ҃ д вꙑгнаша
новъгородьци сѹдила ис посадницьства и потом҃ изгнании е҃.и дн҃ь ѹмре и потом҃
даша посадницьство ꙗкѹнѹ мирославицю тоиж҃ весне прѣстави с҃ архепс҃пъ нифонтъ
април҃ въ к҃ а шьлъ бѧше кꙑѥвѹ противѹ митрополита инии же мнози глх҃ѹ ꙗко
полꙋпивъ ст҃ѹю софию пошьлъ цс҃рюград҃ и много глх҃ѹ на нь нъ собе на грѣхъ о
семь бꙑ разѹмети комѹждо насъ которꙑи епс҃пъ тако ѹкраси ст҃ѹю софию притворꙑ
испьса кивотъ створи и всю извънѹ ѹкраси а пльскове ст҃го сп҃са црк҃вь създа
камѧнѹ дрѹгѹю въ ладозѣ ст҃го климента мьню бо ꙗко не хотѧ б҃ъ по грѣхомъ нашимъ
дати намъ на ѹтехѹ гроба ѥго ѿведе и кꙑѥвѹ и тамо прѣстави сѧ и положиша и въ
печерьскемь манастꙑри ѹ ст҃ѣи бц҃и въ печере въ тож҃ лѣт҃ събра сѧ всь град҃
люд҃и изволиша собе епс҃пь поставити мѹж҃ бм҃ь избран҃ аркадиꙗ и шьдъше всь
народъ поꙗша и из манастꙑрѧ ѿ ст҃ꙑꙗ бц҃ѧ и кнз҃ь мьстиславъ гюргевиць и всь
клиросъ ст҃ꙑꙗ софиѥ и вси поп҃ве городьстии игѹмени и церньци и въвѣдоша и
порѹчивъше епс҃пью въ дворѣ ст҃ꙑꙗ софиѥ дондеже придеть митрополитъ въ рѹс҃ и
тъгда поидеши ставитъ сѧ въ тож҃ лѣт поставиша заморьстіи црк҃вь свѧтꙑꙗ пѧтницѣ
на търговищи въ лѣт҃ ҂ѕ҃ х҃ ѯ҃ е бꙑс҃ котора зда въ людьхъ и въсташа на кнз҃ѧ
мьстислава на гюргевицѧ и начѧша изгонити из новагорода търго вꙑи же полъ сташа
въ орѹжии по немь и съвадиша сѧ брат҃ѧ и мостъ переимаша на вълхове и сташа
сторожи ѹ городьнꙑхъ воротъ а дрѹзии на ономь полѹ малꙑ же и кръви не прольꙗша
межи собою и тъгда вънидоста ростиславицѧ ст҃ослав҃ и двд҃ъ и на тѹ нощь бежа
мьстислав҃ из города по трьхъ дн҃ехъ въниде ростислав҃ самъ и сънидоша сѧ брат҃ꙗ
и не бꙑс҃ зла ничтоже тоиж҃ веснѣ перестави сѧ гюрги кн҃зь кꙑевѣ и посадиша
изѧслав҃ двдв҃цѧ кꙑꙗне на столѣ томьж҃ лѣт҃ престави сѧ андрѣи игѹменъ ст҃ꙑꙗ
бц҃ѧ и поставиша ольксѹ въ него мѣсто на тоже осень зѣло страшьно бꙑс҃ громъ и
мълниꙗ градъ же ꙗко ꙗблъковъ боле мс҃цѧ ноꙗбрѧ въ з҃ день въ час҃ е҃ нощи въ
лѣт҃ ҂ѕ҃ х҃ ѯ҃ ѕ иде ростислав҃ смольскѹ и съ кнѧгꙑнею а сн҃ъ свои ст҃ослав҃
посади новѣгородѣ на столѣ а двд҃а на новемь търгу въ тож҃ лѣт҃ по грѣхомъ
нашимъ моръ бꙑс҃ въ люд҃хъ многъ и конь мъножьство помре ꙗко ньлзѣ бѣше доити до
търгѹ сквозѣ городъ ни по грѣбли ни на поле вꙑити смородꙑ такоже и скотъ помре
рогатꙑи том҃же лѣт҃ ходи аркадъ кꙑѥвѹ ставитъ сѧ епс҃пмь и поставленъ бꙑс҃ ѿ
митрополита костѧнтина и приде въ новъгородъ мс҃цѧ септб҃ѧ въ г҃і дн҃ь на канонъ
ст҃го въздвижениꙗ томьже лѣт҃ побѣди мьстиславъ изѧславиць двдв҃цѧ изѧслав҃ и
прогна ис кꙑева и позва ростислав҃ стръꙗ своего кꙑѥвѹ на столъ тоиже осѣни
поставиша дионїсиꙗ игѹменомь ѹ ст҃го гергиѧ въ лѣт҃ ҂ѕ҃ х҃ ѯ҃ з иде мьстислав҃
кꙑевѹ и седѣ кꙑевѣ на столѣ в тож҃ лѣ҃т прѣстави сѧ костѧнтїнъ митрополитъ
рѹсьскꙑи цьрниговѣ въ лѣт҃ ҂ѕ҃ х҃ ѯ҃ и приꙗша новгородьци ростиславицѧ ст҃ослав҃
и поправиша и въ ладогѹ а кнѧгꙑню въпѹстиша въ манастꙑрь ст҃ꙑꙗ варварꙑ а дѹжинѹ
ѥго въ погрѣбъ въсажаша и въвѣдоша мьстислава ростиславицѧ вънѹка гюргева мс҃цѧ
июнѧ въ к҃ а тоиже зимѣ въдаша посадницьство нѣжатѣ и ведоша ст҃ослав҃ въ ладогѹ
и ѿтолѣ бежа въ смолньскъ томьж҃ лѣт҃ на зимѹ побѣди ростислав҃ изѧслава
двд҃вицѧ ѹ бѣлагорода и самого ѹбиша и множьство половьць паде въ лѣт҃ ҂ѕ҃ х҃ ѯ҃
ѳ ѹлади сѧ ростїслав҃ съ андрѣемь о новъгородъ и вꙑвѣдоста мьстислава гюргевъ
вънѹкъ седевъшю емѹ годъ до года без недѣлѣ а ст҃ослава въвѣдоша опѧть на всѣи
воли его септб҃ѧ въ к и҃ тъгда ж҃ отѧшѧ посадницьство ѹ нѣжате а захарии даша
томьж҃ лѣт҃ стоꙗ всѣ лѣт҃ ведромь и пригорѣ всѣ жито а на осѣнь ѹби всю ꙗрь
морозъ ѥще же за грѣхꙑ наша не то зло остави сѧ нъ пакꙑ на зимѹ ста всѧ зима
тепломь и дъжгемь и громъ бꙑс҃ и кѹплѧхомъ кадкѹ малѹю по з҃ кѹнъ о велика
скърбь бѧше въ людьхъ и нѹжа въ лѣт҃ ҂ѕ҃ х҃ о҃ прѣстави сѧ игѹменъ олькса ст҃ꙑѧ
бц҃ѧ и поставїша по немь игѹменомь мануила томьж҃ лѣт҃ ѹ ст҃го дх҃а съшьствїꙗ
поставиша игѹменомь саву въ лѣт҃ ҂ѕ҃ х҃ о҃ а престави сѧ епс҃пъ новъгородьскꙑи
аркадии септб҃ѧ въ ѳ҃і положиша и съ чс҃тью вѣликою въ притворе ст҃ꙑѧ софиѧ въ
лѣт҃ ҂ѕ҃ х҃ о҃ в придоша свьѥ подъ ладѹгѹ и пожьгоша ладож[а]не хоромꙑ своѧ а
сами затвори[ша сѧ въ град҃ съ посадникомь съ неж[а]тою а по кнз҃ѧ послаша и по
новг[оро]дце они же пристѹпиша подъ го]родъ въ сѹб҃ и не ѹспѣша ничтоже къ град҃
нъ большю ранѹ въсприꙗшѧ и ѿстѹпиша въ рѣкѹ воронаи пѧтꙑи же дн҃ь приспѣ кн҃зь
ст҃ослав҃ съ новгородьци и съ посадникомь захариею и наворо[пиша на нѧ мс҃цѧ
маиꙗ въ к҃ и на ст҃го еладиꙗ въ четвьк҃ въ час҃ е҃ дн҃и и побѣдиша ꙗ бж҃иею
помощью овꙑ исѣкоша а инꙑꙗ изимаша пришли бо бѧхѹ въ полѹшестадьсѧтъ шнекъ
изьмаша м҃ г шнекъ а мало ихъ ѹбежаша и ти ѣзвьни въ лѣт҃ ҂ѕ҃ х҃ о҃ г поставленъ
бꙑс҃ илиꙗ архиепс҃пъ новъгородьскꙑи ѿ митрополита і҃ѿ при кнз҃и рѹсьстѣмь
ростислав҃ мсц҃ѧ мр҃та въ к҃ и на вьрьбницю и приде новѹгородѹ мс҃цѧ маиꙗ въ а҃і
при кн҃зи новгородьстемь ст҃ославе а при посаднице захарии томьж҃ лѣт҃ поставиша
црк҃вь ст҃ꙑꙗ црц҃ѧ шетицинїци а дрѹгѹю на городищи ст҃го николꙑ кн҃зь ст҃ослав҃
въ тож҃ лѣт҃ ходи игѹменъ дионисии съ любовью въ рѹсь и повелено бꙑс҃ владꙑцѣ
архиепс҃пьство митрополитомь тоиже зиме бѧше сильнъ морозъ въ лѣт҃ ҂ѕ҃ х҃ о҃ д
престави сѧ митрополитъ і҃ѡ кꙑевѣ томьж҃ лѣт҃ заложена бꙑс҃ црк҃ꙑ камѧна ст҃го
спс҃а на воротѣхъ въ манастꙑри ст҃го георгиꙗ въ тож҃ лѣт҃ на зимѹ приде
ростиславъ ис кꙑѥва на лѹкꙑ и позва новгородьце на порѧдъ огнищане гридь кѹпьце
вѧчьшее и тѹ сѧ разболе самъ и вороти сѧ опѧть и престави сѧ на пѹти и везоша и
кꙑевѹ и положиша и о ст҃го федора въ лѣт҃ ҂ѕ҃ х҃ о҃ е седе мьстислав҃ изѧславиць
кꙑевѣ на столѣ на тѹж҃ веснѹ заложи съдко сꙑтиниць црк҃вь камѧнѹ ст҃ѹю мчнк҃ѹ
бориса и глѣба при кн҃зи ст҃ославе ростиславици пра архиепс҃пѣ илии въ тож҃ лѣт҃
приде костѧнтинъ митрополититъ въ рѹсь въ тож҃ лѣт҃ вꙑиде кнз҃ь ст҃ославъ из
новагорода на лѹкꙑ и присла въ новъгородъ ꙗко не хоцю ѹ васъ кнѧжити новгородьци
же цѣловавъше ст҃ѹю бц҃ю ꙗко не хоцемъ его идоша прогнатъ его съ лѹкъ онъ же
ѹслꙑшавъ оже идѹть на нь иде торопьцю а новгородьци послаша въ рꙋ къ мьстиславѹ
по сн҃ъ ст҃ославъ же иде на вългѹ и въда емѹ анъдреи помоць и пожьже новꙑи търгъ
а новотържьци ѿстѹпиша къ новѹгородѹ и много пакости творѧше домомъ ихъ и села
ихъ потрати а брат҃ его романъ и мьстиславъ пожьгоста лѹкꙑ а лѹцѧне ѹстерегосша
сѧ и ѿступиша они въ городъ а ини пльсковѹ и съложиша сѧ на новъгородъ андрѣи съ
смолнѧнꙑ и съ полоцѧнꙑ и пѹти заѧша и сълꙑ изьмаша новгородьскꙑꙗ вьсьде вести не
дадѹце кꙑевѹ къ мьстиславѹ а ст҃ослав҃ силою местѧце въ городъ а то слово рекѹще
нѣтѹ вамъ кнз҃ѧ иного развѣ ст҃ослав҃ новгородьци же того не бережахѹ и ѹбиша
захарию посадника и неревина и несдѹ бирицѧ ꙗко творѧхѹть е переветъ дрьжаще къ
ст҃ослав҃ и налезоша собе пѹть на вѧцька и на володѧрѧ и иде даньславъ
лазѹтиниць съ дрѹжиною кꙑевѹ къ мьстиславѹ по сн҃ъ а ст҃ославъ приде съ сѹждалци
и съ брат҃ма и съ смолнѧнꙑ и съ полоцанꙑ къ рѹсѣ идоша новъгородьци съ ѧкѹномь
противѹ ихъ они же не дошедъшедъше воротиша сѧ не ѹспѣша бо ничтоже тъгда же
даша посадницьство ꙗкѹнови и сѣдеша новъгородци бес кнѧзѧ ѿ сменѧ дн҃і до велика
дн҃и о ѧкѹнѣ жьдѹче ѿ мьстислава сн҃а на тѹж҃ зимѹ ходи мьстислав҃ на половьце и
победи е и приведе полонъ въ рѹсьскѹ землю толь сильно ѧко и числа не бѧше въ
тож҃ лѣт҃ престави сѧ раба бж҃иꙗ анна игумениꙗ ст҃ꙑꙗ варвара и поставиша на
месте еѧ марьмьꙗнѹ въ лѣт҃ ҂ѕ҃ х҃ о҃ ѕ приде кнз҃ь романъ мьстиславиць вънукъ
изѧславль новѹгородꙋ на столъ мс҃цѧ април҃ въ д҃і въ въторѹю нед҃ по велице дн҃и
индикта пьрваго и ради бꙑша новгородьци своемѹ хотению въ тож҃ лѣт҃ ходиша
новгородьци съ пльсковици къ полотьскѹ и пожьгъше волость воротиша сѧ ѿ города
за л҃ вьрстъ томѹж҃ лѣт҃ исходѧщю на веснѹ ходи романъ съ новгородьци къ
торопьцю и пожьгоша домꙑ ихъ и головъ множьство полониша въ тож҃ врѣм҃ ходиша
ростиславицї съ андреевицьмь и съ смолнѧнꙑ и съ полочѧнꙑ и съ мѹро[мьци и съ
рѧзаньци на мьстислав҃ кꙑевѹ онъ же не би[ꙗ сѧ с ними ѿстѹпи волею кꙑѥва въ лѣт҃
҂ѕ҃ х҃ о҃ з иде даньслав҃ лазѹтиниць за волокъ даньникомь съ дрѹжиною и присла
андрѣи пълкъ свои на нь и биша сѧ с ними и бѣше новгородьць у҃ а сѹждальць ҂з҃ и
пособи б҃ъ новгородцемъ и паде ихъ т҃ и ҂а҃ а новгородьць е҃і мѹж҃ и ѿстѹпиша
новгородьци и опѧть воротивъше сѧ възѧшѧ всю дань а на сѹждальскꙑхъ смьрдѣхъ
дрѹгѹю и придоша сторови вси въ тож҃ лѣт҃ на зимѹ придоша подъ новъгородъ
сѹждальци съ андреѥвицемь романъ и мьстислав҃ съ смольнѧнꙑ и съ торопьцѧнꙑ
мѹромьци и рѧзаньци съ двема кн҃зьма полоцьскꙑи кн҃зь съ полоцѧнꙑ и всѧ землѧ
просто рѹсьскаꙗ новгородьци же сташа твьрдо о кн҃зи романѣ о мьстиславлици о
изѧславли вънѹце и о посадницѣ о ꙗкѹнѣ и ѹстроиша острогъ около города и
пристѹпиша къ градѹ въ нед҃ на съборъ и съездиша сѧ по г҃ дн҃и въ четвьртꙑи же
дн҃ь въ сред҃ пристѹпиша силою и биша сѧ всь дн҃ь и къ вечерѹ побѣди ѧ кнз҃ь
романъ съ новгородьци силою крс҃тьною и ст҃ою бц҃ею и млт҃вами бл҃говѣрнаго
влд҃кꙑ илиѥ мс҃цѧ феꙋрарѧ въ к҃ е на стг҃о епс҃па тарасиѧ овꙑ исѣкоша а дрѹгꙑꙗ
измаша а прокъ ихъ злѣ ѿбѣгоша и кѹплѧху сѹждальць по в҃ ногатѣ въ лѣт҃ ҂ѕ҃ х҃
о҃ и бꙑс҃ дорогъ вь новегородѣ и кѹплѧхѹ кадь ръжи по д҃ грвн҃ѣ а хлѣбъ по в҃
ногатѣ а медъ по і҃ кѹнъ пѹдъ и съдѹмавъше новъгородьци показаша путь кнз҃ю
романѹ а сами послаша къ ондрѣеви по миръ на всѣи воли своѥи въ тож҃ лѣт҃ въниде
кн҃зь рюрикъ ростиславїць въ новъгородъ мс҃цѧ октѧб҃ въ д҃ на стг҃о иерофеꙗ въ
тож҃ лѣт҃ архепс҃пъ б҃олюбивꙑи илиꙗ съ брат҃мь гавриломь създаста манастꙑрь
црк҃вь ст҃ꙑꙗ бц҃ѧ блг҃овещениѥ томьж҃ лѣт҃ прѣстави сѧ кнѧзь мьстиславъ
изѧславиць володимирь вънѹкъ въ тож҃ лѣт҃ прѣстави сѧ кнз҃ь кꙑевѣ глѣбъ
гюргевиць и въвѣдоша володимира мьстиславицѧ въ лѣт҃ ҂ѕ҃ х҃ о҃ ѳ прѣстави сѧ
кнѧзь кꙑевѣ володимиръ сѣдѣвъ на столѣ г҃ мс҃цѣ томьж҃ лѣт҃ отѧ кн҃зь рюрикъ
посадницьство ѹ жирослава новегородѣ и вꙑгна и из города иле сѹждалю къ ондрееви
и даша посадницьство иванкѹ захарииницю въ тож҃ лѣт҃ сѣде на столѣ кꙑевѣ романъ
ростиславиць томьж҃ лѣт҃ иде на зимѹ рюрюкъ из новагорода и послаша новъгородьци
къ ондрею по кнзь и присла жїрослава посадницитъ съ мѹжи своими въ лѣт҃ ҂ѕ҃ х҃
п҃ приде новѹгородѹ кн҃зь гюрги андреевиць гюргевъ вънѹкъ въ тож҃ лѣт҃ заложиша
црк҃вь камѧнѹ стг҃о ꙗкова въ неревьскемь коньци томьж҃ лѣт҃ вꙑиде романъ ис
кꙑева ростиславиць волею и сѣде михалко гюргевиць кꙑѥвѣ томьже лѣт҃ на зимѹ ходи
арьхиепс҃пъ новгородьскꙑи илиѧ къ ондрееви володимирю на вьсю правьдѹ тъгда же и
даша опѧть посадницьство иванъкови захарииницю въ лѣт҃ ҂ѕ҃ х҃ п҃ а иде кн҃зь
гюрги андреевиць съ новгородьци и съ ростовици кꙑевѹ на ростиславице и прогнаша
ѥ ис кꙑѥва и стоꙗше подъ вꙑшегородъмь з҃ нед҃ и придоша сторови вси новѹгородѹ а
ꙗрославъ сѣде кꙑѥвѣ изѧславиць томьж҃ лѣт҃ ст҃и црк҃вь новегородѣ илиꙗ
архїепс҃пъ новгородьскꙑи ст҃ѹю мчнк҃ѹ бориса и глеба камѧнѹю въ град҃ мс҃цѧ
октѧбрѧ в д҃і а дрѹгѹю ст҃го спс҃а на воротѣхъ ст҃го георгиꙗ камѧнѹ въ лѣт҃ ҂ѕ҃
х҃ п҃ в ѹбиша володимїри кнз҃ѧ андреꙗ свои милостьници на канонъ ст҃ою петрѹ и
павлѹ в нощь спѧщю емѹ въ б҃олюбьмь и бѧше с нимь одинъ кощеи малъ избивъше
стороже двьрьнꙑꙗ придоша къ сѣньмъ кн҃зю же очютивъше попадъ мечь и ста ѹ двьрии
борѧ сѧ с нимї онꙑхъ же бѧше много а кн҃зь одїнъ ꙗко налегоша силою и вꙑломїша
двьри и вълѣзоша на нь и ту и насѹнуша рогатинами и ту сконьцѧ животъ свои и
великъ мѧтежь бꙑс҃ въ земли тои и велика бѣда и множьство паде головъ ꙗко и
числа нѣтѹ и потом҃ посадиша на столѣ мьстислава ростіславицѧ съ брат҃мь
ѧропълкомь томьже лѣт҃ сѣдѣ кꙑеве романъ ростиславиць вънѹкъ мьстиславль въ лѣт҃
҂ѕ҃ х҃ п҃ г вꙑведоша из новагорода кнз҃ѧ гюргѧ андреѥвицѧ а мьстиславъ сн҃ъ свои
посади новегородѣ томьж҃ лѣт҃ въниде самъ въ новъгородъ бивъ сѧ съ стръемь
своимь михалкомь и сѣде новегородѣ а михалко седе володимири а брт҃ посади
переꙗславли всѣволода въ тож҃ лѣт҃ загоре сѧ пожаръ ѿ деигѹниць и съгорѣша
црк҃ви г҃ ст҃го михаила и ст҃го ꙗкова и стг҃о възнесениꙗ въ тож҃ лѣт҃ престави
сѧ посадникъ новегородѣ иванко захарииниць и даша жирослав҃ опѧт҃ и концѧющю сѧ
лѣт҃ томѹ вꙑгнаша жирослава ис посадницьства и даша завидѹ неревиницю въ лѣт҃
҂ѕ҃ х҃ п҃ д иде вълхово опѧт҃ на възводьѥ по е҃ дн҃ии тоиж҃ весне ожени сѧ кн҃зь
мьстиславъ новегоро[дѣ и поꙗ ѹ ꙗкѹна дъчерь ѹ мирославицѧ и потомь позваша и
ростовьци къ собе и иде ростовѹ съ дрѹжиною своѥю а сн҃ъ остави въ новегородѣ и
приде ростовѹ и въ то врѣмѧ ѹмьрлъ бѧше михалко и поиде съ ростовьци и съ
сѹждальци къ володимирю и постави всѣволодъ съ володимирьци и съ переꙗславьци
противѹ ѥго пълкъ и биша сѧ и паде обоихъ множьство много и одолѣ всѣволодъ и
възврати сѧ мьстиславъ въ новъгородъ и не приꙗша его новгородьци нъ пѹть ѥмѹ
показаша и съ снм҃ь съ ст҃ославомь и поꙗша новгородьци ѹ всеволода сн҃ъ собе
ꙗрослав҃ на тѹж҃ зимѹ иде мьстислав҃ съ зѧтьмь съ глѣбомь и съ брат҃мь
ꙗропълкомь на сѹждаль и бїша сѧ за калакшею и тѹ побѣдиша рѧзанце и ꙗша кн҃зѧ
глѣба и съ снм҃ь и мьстислав҃ съ брат҃мь ꙗропълкомь порѹбиша ꙗ тоиже зиме
приходиша всѧ чюдьска землѧ къ пльсковѹ и биша сѧ с ними и ѹбиша ти вѧчеслав҃ и
микитѹ захарииницѧ и станимира иваницѧ и инѣхъ а чюди множьство избиша томьж҃
лѣт҃ постави црк҃вь новѹ михаль степаниць ст҃го михаила а дрѹгѹю моисѣи
доманѣжиць ст҃го іѡ҃ ѹсѣкновениѥ глав҃ на чюдиньцевѣ ѹлици въ лѣт҃ ҂ѕ҃ х҃ п҃ е
престави сѧ глѣбъ кн҃зь рѧзаньскꙑи володїмири въ порѹбѣ въ тож҃ врѣмѧ слепленъ
бꙑс҃ мьстиславъ кн҃зь съ брат҃мь ꙗропълкомь ѿ стръѧ своего всѣволода и пѹсти ꙗ
въ рѹс҃ ведома же има слепома и и гньющема очима и ꙗко доидоста мольньска и
придоста на смѧдино въ црк҃вь ст҃ѹю мчн҃ку борїса и глѣба и тѹ абие съпостиже ꙗ
бж҃иꙗ благд҃ть и ст҃ꙑꙗ влдч҃цѧ нашеꙗ бц҃ѧ и ст҃ѹю новоꙗвленою мчнк҃ѹ бориса и
глѣба и тѹ прозрѣста томьж҃ лѣт҃ осень погоре неревьскꙑи коньць ѿ иванъковеѥ и
црк҃вии съгорѣ е҃ и на зимѹ приде кн҃зь мьстиславъ съ брат҃мь ꙗропълкомь въ
новъгородъ и посадиша новгородьци мьстислава на столѣ а ꙗропълка на новемь търгѹ
а ꙗрослава на ламьскемь волоце и тако сѧ ѹправиша по воли въ лѣт҃ ҂ѕ҃ х҃ п҃ ѕ
индикта і҃ мс҃цѧ априлѧ въ к҃ престави сѧ кн҃зь мьстиславъ сн҃ъ ростиславль а
вънѹкъ гюргевъ и положиша и въ ст҃ѣи софии въ притворе а брт҃а ѥго ꙗропълка
посадиша новегородѣ на столѣ и заꙗ всѣволодъ гость новъгородьскꙑи и показаша
новгородьци пѹть ꙗропълкѹ и тъгда всѣволодъ изгонивъ новꙑи търгъ и възѧ и тъгда
новгородьци послаша сѧ по романа смольньскѹ и въниде на сборъ по чс҃тѣи нед҃ въ
лѣт҃ ҂ѕ҃ х҃ п҃ з заложи архиепс҃пъ илиꙗ съ брат҃мь црк҃вь камѧнѹ ст҃ꙑꙗ бц҃ѧ
блг҃овѣщение и начѧ здати црк҃вь маиѧ мс҃цѧ въ к҃ а на ст҃ѹю цс҃рю костѧнтина и
еленꙑ а коньцѧша мс҃цѧ авгѹс҃ въ к҃ е на ст҃го апс҃ла тити а всѣго дѣла
црк҃вьнаго зьданиꙗ дн҃ии о҃ и бꙑс҃ крс҃тьꙗномъ прибежище томьж҃ лѣт҃ прѣстави сѧ
раба бж҃иꙗ ѥлисава игѹмениꙗ ст҃го іѡ҃ и поставиша на мѣстѣ еꙗ фегнию томьж҃ лѣт҃
иде романъ из новагорода смольньскѹ тъгдаж҃ новгородьци послаша сѧ по брт҃а его
по мьстислава въ рѹс҃ и въниде мьстиславъ въ новъгородъ мс҃цѧ ноꙗбрѧ въ а҃ на
ст҃ѹю безмездьникѹ къзмꙑ и дамиꙗна а на зимѹ иде мьстіславъ съ новгородьци на
чюдь на очелѹ и пожьже всю землю ихъ а сами ѿбегоша къ морю нъ и тѹ ихъ до сꙑти
паде въ лѣт҃ ҂ѕ҃ х҃ п҃ и перестави сѧ кънѧзь мьстиславъ новегородѣ ростиславиць
вънукъ мьстиславль мс҃цѧ июнѧ въ д҃і и положиша и въ ст҃ѣи софии ѹ ст҃ꙑꙗ бцѧ҃ и
послаша новгородьци къ ст҃ославѹ въ рѹс҃ по сн҃ъ и прїведоша володимира въ
новъгородъ и посадиша и на столѣ въ з҃і авгѹс҃ тъгдаже отѧша посадницьство ѹ
завида и въдаша михалеви степаницю томьж҃ лѣт҃ заложи црк҃вь камѧнѹ въ манастꙑри
на воротехъ б҃олюбивꙑи архепс҃пъ новъгородьскꙑи илиꙗ съ брт҃омь гавриломь ѹ
ст҃го бл҃говѣщениѧ томьж҃ лѣт҃ на зимѹ иде кн҃зь ст҃ославъ всѣволодиць олговъ
вънѹкъ из рѹси на сѹждаль ратью на всеволода а сн҃ъ ѥго володимиръ съ
новъгородьци из новагорода и съꙗша сѧ на вълзѣ ѹстье тьхвери и положиша всю
вългѹ пѹстѹ и городꙑ всѣ пожьгоша и не дошьдъше переꙗславлѧ за м҃ вьрстъ ѹ
вьлѣнѣ ѹ рѣцѣ тѹ сѧ воротиша тѹ бо бѧхѹ вꙑшли сѹждальци пълкомь и ѹгошили около
себе твьрдь и не съмѣша ти пълкѹ а кн҃зь съ новъгородьци посꙑлахѹ к нимъ просѧце
пълкѹ нъ б҃ъ своею млс҃тью боле кръви не прольꙗ крьстьꙗиьстѣи сълипали бо сѧ
бѧхѹ на мале часѹ и ѹбиша ихъ новъгородьци нѣ о трьхъ стехъ а сами сторови вси
воротиша сѧ и поꙗша кнз҃ѧ самого въ новъгородъ ꙗропълка посадиша на новемь търгѹ
и въниде ст҃ославъ великꙑи всеволодиць новугороду въ лѣт҃ ҂ѕ҃ х҃ п҃ ѳ мс҃цѧ июлѧ
въ г҃ зажьжена бꙑс҃ црк҃ꙑ ѿ грома варѧзьскаꙗ на търговищи по вечернии въ час҃ і҃
дн҃и и црк҃ꙑ съгоре ст҃го іѡ҃ ишькова томьж҃ лѣт҃ загорѣ сѧ пожаръ въ славнѣ ѿ
къснѧтина и съгореста црк҃ви в҃ ст҃го михаила а дрѹгаꙗ ст҃хъ оц҃ь и дорове мнози
по брегу оли и до рѹцьꙗ въ тож҃ лѣт҃ сърѹбиша црк҃вь ст҃го иꙗкова на добрꙑни
ѹлици и ст҃ѹю безмездьникѹ къзмꙑ и дамиꙗна и ст҃го савꙑ и стго георгиꙗ и ст҃го
іѡ҃ ищьковѹ томьж҃ лѣт҃ идоша новгородьци къ дрьюцьскѹ съ ст҃ославомь съ
олговомь вънѹкомь и въ то врѣмѧ приде всеволодъ съ всѣмь пълкомь своимь и съ
мѹромьци и с рѧзанъци на новꙑи търгъ и затвориша сѧ новотържьци въ граде съ
кнз҃емь ꙗропълкомь и осѣдоша городъ и сѣдѣша е҃ нед҃ и изнемогоша въ градѣ зане
не бѧше имъ кърма дрѹзии бо ихъ и конину ꙗдѧхѹ и ѹстрѣлиша кнз҃ѧ ѧропълка въ
градѣ и бѣда имъ бѣ велика и предаша сѧ новотържьци а ꙗропълка веде съ собою
оковавъ и новотържьце все съ женамі и съ детьми и городъ пожьже а новгородьци
възворотиша сѧ ѿ дрьюцьска пожьгъше городъ тъгдаж҃ на зимѹ показаша пѹть
володимирѹ ст҃ославицю и иде къ оц҃ю въ рѹс҃ а новгородьци послаша сѧ къ
всѣволодѹ по кн҃зь и въда имъ своꙗкъ свои въ лѣт҃ ҂ѕ҃ х҃ ч҃ приде кн҃зь ꙗрослав҃
въ новъгородъ сн҃ъ володимирь а вънѹкъ великаго мьстислава томьж҃ лѣт҃ концѧста
црк҃вь архепс҃пъ илиꙗ съ брат҃мь на воротѣхъ ст҃го б҃оꙗвлениꙗ тъгдаже и стх҃ъ
оц҃ь црк҃вь поставиша въ лѣт҃ ҂ѕ҃ х҃ ч҃ а постависта цьрковь ст҃го еꙋпатиꙗ
радъко съ брат҃мь на рогатеи ѹлици томьж҃ лѣт҃ ходи всѣволодъ на българе съ всею
областию своею и ѹбиша българи кнз҃ѧ глѣбовицѧ изѧслава на тѹж҃ зимѹ биша сѧ
пльсковици съ литвою и много сѧ издѣꙗ зла пльсковицемъ въ лѣт҃ ҂ѕ҃ х҃ ч҃ в
заложи архепс҃пъ илиꙗ съ брат҃мь цркв҃ь стг҃о іѡ҃ камѧнѹ на търговищи томьж҃
лѣт҃ вꙑведе всеволодъ прїславъ своꙗкъ свои из новагорода ꙗрослава володимирицѧ
негодовахѹть бо ѥмѹ новгородьци зане много творѧхѹ пакостии волости
новгородьскеи и съдѹмавъше новгородьци послаша сѧ смольньскѹ къ давꙑдови просѧце
сн҃а ѹ него и въда имъ мьстислава и приведоша и новѹгородѹ и посадиша и на столѣ
мс҃цѧ септб҃ѧ въ тож҃ лѣт҃ сърѹбиша црк҃вь новѹ ст҃го власѧ Въ лѣт҃ ѕ҃ х҃ ч г
маиѧ въ а҃ дн҃ь въ час҃ і҃ дн҃и ꙗко въ звоненїѥ вечернее слнц҃е помьрче ꙗко на
часу и боле и звездꙑ бꙑша и пакꙑ просвети сѧ и ради бꙑхомъ Мс҃цѧ тогож҃ въ ѕ҃
заложиша лоукиници црк҃овь камѧноу стꙑх҃ апс҃лъ петра и павьла на сильнищи Въ
тож҃ лѣт҃ милонегъ заложї црк҃вь камѧноу ст҃го възнесениꙗ при архѥпс҃пѣ илии а
кнз҃и мьстиславе двдвц҃и А на зимоу поиде двд҃ъ къ полотьскоу съ новгородьции съ
смольнѧнꙑ но умиривъше сѧ воротиша сѧ на еменьци Въ лѣт҃ ѕ҃ х҃ ч҃ д иде завидъ
къ двд҃оу смольньскоу и въдаша посадничьство михалеви степаницю Томьж҃ лѣт҃
приде цс҃рь грьцьскꙑи алекса маноуиловиць въ новъгородъ Тъгда ж҃ ходиша на емь
молодьци о вꙑшатѣ о василевици и придоша опѧт сторови добꙑвъше полона Въ тож҃
лѣт҃ престави сѧ илиꙗ арьхиепс҃пъ новъгородьскꙑи мс҃цѧ септѧб҃ въ з҃ дн҃ь и
положенъ бꙑс҃ въ притворе ст҃ꙑꙗ софиꙗ Новгородьци же съ кнз҃емь мьстиславомь и
съ игоуменꙑ и съ попꙑ съдоумавъше изволиша собе поставити брат҃ его ильинъ
гаврила и послаша съ мольбою къ митрополитоу къ никифороу и прислаша по нь
митрополитъ и всѧ кнѧжьꙗ роусьскаꙗ и поꙗша и съ любъвью Тоиж҃ зиме новегородѣ
оубиша новегороде гаврила неревиницѧ ивачѧ свеневицѧ и съ моста съвьргоша Въ
тож҃ врѣм҃ въстань бꙑс҃ смоленьске промежи кн҃зьмь двд҃мь и смолнѧнꙑ и много
головъ паде луцьшихъ муж҃ Въ лѣт҃ ѕ҃҂ х҃ ч҃ е҃ поставленъ бꙑс҃ архиепс҃пъ
новгородьскꙑи и гаврила мс҃цѧ марта въ к ѳ҃ на стг҃о варихисиꙗ и приде
новугородоу мс҃цѧ маиѧ въ л а҃ на ст҃го мчн҃ка ермиа и ради бꙑша новъгородьци
Томьж҃ лѣт҃ престави сѧ игоуменъ моисѣи оу ст҃ꙑꙗ бц҃ѧ антонове манастꙑри и
поставиша на мѣсте ѥго волоса Въ тож҃ лѣт҃ громъ бꙑс҃ страшьнъ зѣло и мълниꙗ
пришьдъшмъ съ крс҃тꙑ ѿ ст҃ꙑꙗ софиꙗ къ стм҃оу михаилоу и поющимъ ѳ҃ пѣс҃ и шибе
громъ и мълниꙗ и падоша вси людиѥ и црк҃ꙑ загоре сѧ нъ б҃ъ своѥю млс҃тию и
млтв҃ми стог҃ мих҃ила и не бꙑс҃ бедꙑ црк҃ви а в҃ члв҃ка бꙑста мьрътва Въ тож҃
врем҃ избьени бꙑша печерьскеи и югърьскии въ печере а дроугии за волокомь Томьж҃
лѣт҃ бꙑс҃ знамениѥ въ слн҃ці въ полъдн҃и и бꙑс҃ ꙗко мс҃ць и съмерче сѧ и по мале
времени напълни сѧ и пакꙑ просвѣти сѧ мс҃цѧ септѧб҃ въ ѳ҃ Въ тож҃ лѣт҃ вꙑгнаша
новгородьци кн҃з҃ѧ мьстислава двд҃вицѧ И послаша къ всѣволодоу володимирю по
ꙗрослава по володимирицѧ и вънид въ новъгородъ и седе на столѣ мс҃цѧ ноꙗбрѧ въ
к҃ Въ лѣт҃ ѕ҃҂ х҃ ч҃ ѕ заложи црк҃вь камѧноу ст҃ꙑꙗ бц҃ѧ оуспениѥ въ аркажи
манастꙑри сьмьюне дꙑбачевиць Томьж҃ лѣт҃ дѣлаша мостъ новъ чересъ волхово по
сторонь ветъхаго Томьже лѣт҃ перестави сѧ рабъ бж҃ии германъ иерѣи ст҃го ꙗкова
зовемъи воꙗта слоуживъшю ѥмоу ꙋ стг҃о иꙗкова полъпѧтадьсѧтъ лѣт҃ въ кротости и
съмерении и б҃обоꙗзньствѣ поꙗ съ собою пльсковоу архепс҃пъ гаврила и дошьдъ
пльскова разболе сѧ и постриже и влд҃ка и въ скиму и престави сѧ мс҃цѧ октѧб҃ въ
гі҃ на ст҃оую мчнк҃оу карпа и папула и положиша и оу стг҃о спс҃а въ манастꙑри
покои г҃и дш҃ю раба твоего германа ѿпоусти емоу всꙗ пр҃егреш]ениꙗ вольнаꙗ и не
вольнаꙗ На тоуж҃ зимоу бꙑс҃ дорогъвь оже коупла]хоу по двѣ ногате хлѣбъ а кадь
ръжи по ѕ҃ грв҃нъ нъ бж҃иѥю млс҃тию не бꙑс҃ пакості въ людьхъ Въ тож҃ лѣт҃
роубоша новгородьце варѧзи на гътѣхъ немьце въ хороужькоу и въ новотържьце а на
весноу не пустиша из новагорода своихъ ни одиного моуж҃ за море ни съла въдаша
варѧгомъ нъ поустіша ꙗ без мира Въ лѣт҃ ѕ҃҂ х҃ ч҃ з ст҃и црк҃вь гаврила
архиепс҃пъ новъгородьскꙑи ст҃ꙑꙗ бц҃ѧ оуспение въ аркажи манастꙑри мс҃ца июнѧ въ
д҃ на ст҃го митрофана Въ тож҃ лѣт҃ постави црк҃вь новоу архепс҃пъ гаврила на
жатоуни въ имѧ стх҃ъ г҃и отрокъ ананиꙗ азариꙗ и мисаила и данила прр҃ка Въ тож҃
лѣт҃ роди сѧ новегороде оу ꙗрослав҃ дъци кнѧгꙑни на рожьство бц҃и Томьж҃ лѣт҃
коньцаша црк҃вь пишюще стг҃о блг҃овѣщениꙗ Томьж҃ лѣт҃ отѧша посадницьство оу
михалѧ и вдаша мирошки нездиницю Въ лѣт҃ ѕ҃҂ х҃ ч҃ и роди сѧ новегородѣ оу
ꙗрослава сн҃ъ міхаилъ а кнж҃е имѧ изѧслав҃ а въноукъ володимирь Томьж҃ лѣт҃
избища пльсковици чюдь поморьскоую пришли бо бѧхоу въ з҃ шнекъ и оболочили сѧ
около порога въ озеро и оудариша на не плсковици и не оупустїша ни моуж҃ а шнеке
привезоша пльсковоу въ городъ Въ лѣт҃ ѕ҃҂ х҃ ч҃ ѳ ходиша новгородьци съ корелою
на емь и воѥваша землю ихъ и пожьгоша и скотъ исекоша Въ тож҃ лѣт҃ съроубиша
црк҃вь на городищи ст҃го николꙑ кн҃зь ꙗрослав҃ а влд҃ка въ дворе оу себе
оустретениѥ гн҃е Въ тож҃ лѣт҃ и стг҃о образа вънездѣ нѣздїниць и ст҃ꙑꙗ пѧтьници
на търговищи къснѧтине съ брат҃мь Томьж҃ лѣт҃ ст҃и црк҃вь б҃олюбивꙑи архепс҃пъ
гаврила стг҃о възнесениꙗ създана милонегомь тꙑсѧцьскꙑмь Въ тож҃ лѣт҃ ходи кнз҃ь
ꙗрослав҃ на лоукꙑ позванъ полотьскою кнѧжьею и полоцѧнꙑ и поꙗ съ собою
новъгородьць передьнюю дроужиноу и сънѧша сѧ на роубежи и положиша межи собою
любъвь ꙗко на зимоу всѣмь сънѧти сѧ любо на литвоу любо на чюдь и прїде кнз҃ь
новоугородоу ꙗрославъ одаренъ: Тъгда ж҃ роди сѧ оу кнз҃ѧ сн҃ъ оу ꙗрослав҃ И бꙑс҃
на зимоу и иде кнз҃ь ꙗрославъ съ новъгородьци и съ пльсковици и съ оболостью
своею на чюдь и възѧ городъ гюргевъ и пожьгошѧ землю ихъ и полона бе щисла
приведоша а сами придоша сторови въ новъгородъ въ лѣт҃ ҂ѕ҃ ѱ҃ иде кн҃зь ꙗрослав҃
пльсковѹ на петровъ дн҃ь и новъгородьци въмале а самъ седе на пльскове а дворъ
свои пославъ съ пльсковїци воеватъ и шьдъше възѧша городъ медвежю головѹ и
пожьгоша и придоша сторовї въ тож҃ лѣт҃ постави цьрковь въ нїзѹ на хѹтинѣ
варламъ цьрнець а мирьскꙑмь именьмь алекса михалевиць въ имѧ ст҃го спс҃а
преображениꙗ и ст҃и ю влдк҃а архепс҃пъ гаврила на праздьникъ и нарече манастꙑрь
въ тож҃ лѣт҃ концѧша црк҃вь стх҃ъ апс҃лъ на силинищи и стс҃и ю архепс҃пъ
григории на петровъ дн҃ь въ тож҃ лѣт҃ въ рѹсе сърѹбиша црк҃вь на островѣ
мартѹрии игѹменъ въ имѧ ст҃го преображениꙗ и створи манастꙑрь и бꙑс҃ прибежище
крьстьꙗномъ томьж҃ лѣт҃ съгоре црькꙑ на хълмѣ стх҃ъ апс҃лъ зажьжена ѿ грома
томьж҃ лѣт҃ перестави сѧ игѹмениꙗ мр҃иꙗ ст҃го въскр҃сениꙗ и поставиша на месте
евдокию томьж҃ лѣт҃ ѹ ст҃ѣи бц҃и въ звериньци поставиша игѹмению въ лѣт҃ ҂ѕ҃ ѱ҃
а престави сѧ гаврила архепс҃пъ новгородьскꙑи мс҃цѧ маиѧ въ к҃ д на стг҃о смена
иже на дивнѣи горе и положенъ бꙑс҃ въ притворе ст҃ꙑꙗ софиꙗ посторонь брат҃
нареченаго въ чьрнецьстве григорїи новгородьци же съ кнз҃мь ѧрославомь и съ
игѹменꙑ и съ софьꙗнꙑ и съ попꙑ съдѹмавъше изволиша бм҃ь избрана мартѹриꙗ и
послаша по нь и приведоша из рѹсѣ и посадїша и въ епс҃пии и послаша къ
мїтрополитѹ и присла по нь съ чьстью и иде с передними мѹж҃ и приꙗ и съ любъвью
кнз҃ь ст҃ослав҃ и митрополитъ и поставїша и мс҃цѧ декб҃ѧ въ і҃ на ст҃го данила
стълъпника и приде въ новъгородъ мс҃цѧ генварѧ въ ѕ҃і на ст҃го апс҃ла петра
съпадениѥ веригамъ въ тож҃ лѣт҃ идоша из новагорода въ югрѹ ратью съ воѥводою
ꙗдреѥмь и придоша въ югрѹ и възѧша городъ и придоша къ другомѹ градѹ и затвориша
сѧ въ градѣ и стоꙗша подъ городомь е҃ нед҃ и вꙑсꙑлахѹ къ нимъ югра льстьбою
рекѹще тако ꙗко копимъ сребро и соболи и ина ѹзорочьꙗ а не гѹбите своихъ смьрдъ
и своѥи дани а льстѧще ими а в[о]ѥ копѧче и ꙗко скопиша воѥ и вꙑслаша из города
къ воѥводѣ поиди въ городъ поѥмъ съ собою в҃і мѹж҃ вѧчьшихъ и иде въ городъ
воѥвода поимѧ съ собою попа иванка легена и инѣхъ вѧчьшихъ исѣкоша ꙗ на канунъ
ст҃ꙑꙗ варварꙑ и вꙑслаша пакꙑ и поꙗша ихъ л҃ мѹж҃ вѧчьшихъ и тѣхъ исѣкоша и
потомь н҃ и ꙗко изнемогоша голодомь стоꙗли бо бѧхѹ ѕ҃ нед҃ слѹшаюче льстьбѣ ихъ
и на праздьникъ ст҃го николꙑ вꙑлѣзъше из города исѣкоша всѧ и бѣ тѹга и беда
останкѹ живꙑхъ бѣ бо остало сѧ ихъ п҃ мѹж҃ и не бѧше вести чересъ всю зиму въ
новегородѣ на не ни на живꙑ ни на мьртвꙑ и печѧловахѹ сѧ въ новегородѣ кн҃зь и
влд҃ка и вьсь новгородъ въ тож҃ лѣт҃ родї сѧ въ новегородѣ ѹ ꙗрослава сн҃ъ
ростислав҃ томьж҃ лѣт҃ сърубиша црк҃вь ст҃ѹю апс҃толѹ на хълмѣ живогложю и ст҃го
і҃ѡ млс҃тиваго на воротехъ о въскр҃сениꙗ въ лѣт҃ ҂ѕ҃ ѱ҃ в зажьже сѧ пожаръ
новегородѣ въ нед҃ на всѣхъ ст҃хъ в говѣниѥ идѹче въ заѹтрьнюю загоре сѧ
савъкине дворе на ꙗрꙑшевѣ ѹлици и бѧше пожаръ зълъ съгорѣша црк҃ъви і҃ ст҃го
василиꙗ ст҃ꙑꙗ трц҃ѧ ст҃го въздвижениꙗ и много домовъ добрꙑхъ и ѹꙗша ѹ лѹкини
ѹлици и не тѹ сѧ зло ѹстави за грехꙑ наша нъ на дрѹгꙑи дн҃ь загоре сѧ въ чьглове
ѹлки и погоре дворовъ съ і҃ и потомь боле въздвиже сѧ тоиже нед҃ въ пѧтници въ
търъгъ загорѣ сѧ ѿ хревъкове ѹлици оли до рѹчьꙗ неревьскеи коньць и съгорѣ
црк҃вии з҃ и домове величии ѿтоле въста зло по всѧ дн҃и загараше сѧ невидимо и
ѕ҃ мѣстъ и боле и не съмѧхѹ людьѥ тировати въ домъхъ нъ по полю живѧхѹть и
потомь погоре городище томьж҃ лѣт҃ и ладога погоре переди новагорода а потомь и
рѹса погорѣ а въ людини коньци погорѣ дворовъ і҃ и тако сѧ чюжѧше ѿ всѣхъ стх҃ъ
до гж҃ина дн҃и и тъгда придоша избꙑтъкъ живꙑхъ изъ югрꙑ и ѹбиша сбꙑшкѹ
волосовицѧ и негочевицѧ завида и моислава поповицѧ сами пѹтьники а друзии кѹнами
сѧ ѿкѹпиша творѧхѹть бо ꙗ съвѣтъ дьржаще на свою братью а то бв҃и сѹдити въ тож҃
лѣт҃ поставиша црк҃вь стг҃о апс҃ла филипа иа нѹтьнѣи ѹлици и ст҃и ю влд҃ка
мартѹрии мс҃цѧ генварѧ въ к ѳ҃ на стг҃о игнатиꙗ перенесение мощьм[ъ въ тож҃ лѣт҃
прѣстави сѧ игуменъ дионисии ст҃го георгиꙗ и поставиша на мѣстѣ его саватию
тоиж҃ зиме престави сѧ игѹменъ герасимъ ѹ ст҃ꙑꙗ бц҃ѧ въ аркажи манастꙑри и
поставиша на мѣстѣ его панъкратиꙗ попина въ лѣт҃ ҂ѕ҃ ѱ҃ г҃ заложи црк҃вь камѧнѹ
на городьнꙑхъ воротѣхъ бо҃любивꙑи архепс҃пъ новгородьскꙑи мартѹрии въ имѧ ст҃ꙑꙗ
бц҃ѧ положениѥ ризꙑ и поꙗса и начѧша дѣлати мс҃цѧ маиꙗ въ д҃ на ст҃го исакиꙗ а
концѧша мс҃цѧ авгѹс҃ въ в҃ на ст҃го стефана и ст҃и влд҃ка на праздьникъ ст҃ꙑꙗ
бц҃ѧ положениѥ ризꙑ и поꙗса и бꙑс҃ крс҃тьꙗномъ прибежище и радость и веселиѥ
вернꙑмъ тоиже осени заложи црк҃вь ст҃го въскр҃сениꙗ камѧнѹ въ манастꙑри влд҃ка
мартѹрии и възделаша до двьрии около до осени томьж҃ лѣт҃ престави сѧ раба бж҃иꙗ
хрьстна сс҃тꙑꙗ варварꙑ и поставиша на мѣстѣ ѥи избра влд҃ка и сестрꙑ все кротъкѹ
и съмѣренѹ именьмь варварѹ гюргевѹю олекшиницѧ и постави ю влд҃ка на сборъ стꙑꙗ
еꙋфимиѥ томьж҃ лѣт҃ сърѹбиша црквь нову ст҃го въздвижениꙗ и ст҃го василиꙗ и
ст҃го дмитриꙗ ноздрьцинѹ томьж҃ лѣт҃ на зимѹ позва всѣволодъ новгородьце на
чьрниговъ на ꙗрослав҃ и на всѣ ольгово племѧ и новгородьци не ѿпьреша сѧ ѥмѹ
идоша съ кн҃земь ꙗрославъмь огнищане и грїдьба и кѹпци и бꙑша на новѣмь търгѹ и
присла всѣволодъ и възвороти ѥ съ чьстью домовь и послаша новгородьци къ нему
мирошкѹ посадника и бориса жїрославицѧ микифора съцьскаго просѧче сн҃а а
ꙗрослава негодѹюще и възворотиша сѧ въ новъгородъ тоиже зимѣ биша сѧ смолнѧне съ
черниговьци и поможе б҃ъ цьрниговьцемъ и ꙗша кънѧзѧ бориса романовицѧ и не бѧше
мира межи ими и приꙗ всеволодъ мирошкѹ и бориса и иванка и фомѹ и не пѹсти ихъ
въ новъгородъ а самъ посла въ половьце и почаста воѥ копитї всѣволодъ и двд҃ъ
собе а ꙗрославъ цьрниговьскꙑи и игорь съ брат҃ею и не бѧше мира межи ими нъ рать
большю въздвигнѹш҃ въ лѣт҃ ҂ѕ҃ ѱ҃ д҃ заложиста црьковь камѧнѹ ст҃го кюрила въ
манастꙑри въ нѣлезѣнѣ къснѧтинъ и дъмитръ братеника на лѹбѧнѣи ѹлици и начаша
дѣлати мс҃цѧ апрїлѧ а коньцѧша мс҃цѧ июлѧ въ и҃ на ст҃го прокопиꙗ и ст҃и ю
влд҃ка мартѹрии на зимѹ мс҃цѧ генварѧ въ ѳ҃і на ст҃ꙑꙗ татиꙗнꙑ при игѹмене
онисиме и бꙑс҃ радость крс҃тьѧномъ а къснѧтинѹ и дъмитру вѣчьнаꙗ памѧт҃ томьж҃
лѣт҃ испьса црквь на воротехъ архепс҃пъ мартѹрии ст҃ꙑꙗ бц҃ѧ а писець грьцинъ
петровиць въ тож҃ лѣт҃ концѧша цр҃квь ст҃го въскр҃сениꙗ и ст҃и влд҃ка мартѹрии
мс҃цѧ септѧб҃ въ г҃і на ст҃го корнїлиꙗ на канонъ ст҃го въздвижениꙗ при игѹмени а
влд҃ка трѹжаꙗ сѧ и горѧ въ дн҃ь зноѥмь а въ ноць печѧлѹꙗ сѧ а бꙑ коньцѧти и
видети цр҃ковь съвѣршенѹ и ѹкрашенѹ и ѥгоже желавъ приꙗ црс҃тво нбс҃ноѥ и
радость неисконьцѧѥмѹ въ вѣкꙑ аминъ исходѧщю лѣт҃ слахѹ сѧ новъгородьци къ
всѣволодѹ посадника дѣлѧ мирошке и иванка и фомѣ пѹстилъ бо бѧше бориса и инꙑѥ
мѹже с нимь а всѣволодъ иде на чьрниговъ съкѹпивъ силѹ свою и половьчьскѹ силѹ
приведъ и вожаше съ собою посадника новгородьскаго мирошкѹ и иванка и фомѹ а
новгородьцемъ повеле ити на лѹкꙑ идоша съ ꙗрославомь и сѣдѣвъше на лѹкахъ
воротиша сѧ домовь а всѣволодъ въшьдъ въ землю ихъ и не вда б҃ъ межи ими кръви
пролитиꙗ больша и възѧша миръ межи собою а новгородъ вꙑложиша вси кн҃зи въ
свободѹ кде имъ любо тѹ же собе кн҃зѧ поимають и възвративъ сѧ всѣволодъ пѹсти
фомѹ новѹгородѹ а мирошке и иванка не пѹсти и розгнѣви новгородьце и съдѹмавъше
новгородьце и показаша пѹть из новагорода и вꙑгнаша и на гюргевъ дн҃ь осень
ꙗрослава кнз҃ѧ иде кн҃зь ꙗрославъ на новꙑи търгъ и приꙗша и новоторожьци съ
поклономь и жѧлѧхѹ по немь въ новегородѣ добрии а злии радовахѹ сѧ и послаша
цьрниговѹ къ ꙗрославѹ по сн҃ъ и сѣдеша всю зимѹ новегородѣ бесъ кн҃зѧ а ꙗрославъ
кнѧжѧше на търъжькѹ въ своѥи волости и дани поима по всемѹ всѣмѹ вьрхѹ и мъсте и
за волокомь възьма дань а новгородьце измавъ всеволодъ за волокомь и по всѣи
земли своеи дьржаше ѹ себе не пѹстѧ ихъ новѹгородѹ нъ хожахѹ по городѹ по воли
володимири тоиже зиме ст҃и црк҃вь ст҃го кюрила въ нелезенѣ епс҃пъ мартѹрии въ
лѣт҃ ҂ѕ҃ ѱ҃ г҃і мс҃ць освѣте въ и҃ ноции тогож҃ лѣт҃ присла великꙑи кн҃зь
всеволодъ въ новъгородъ рекѧ так҃ въ земли вашеи рать ходить а кн҃зь вашь сн҃ъ
мои ст҃ославъ малъ а даю вꙑ сн҃ъ свои стареишии костѧнтинъ тъгдаж҃ отѧшѧ
посадницьство ѹ михалка и даша дмитрѹ мирошкиницю въ тож҃ лѣт҃ приде кнѧзь
костѧнтинъ всеволодиць внѹкъ гюргевъ въ новъгородъ мс҃цѧ марта въ к҃ на ст҃го
герасима и радъ бꙑс҃ всь град҃ своѥму хотѣнию въ тож҃ лѣт҃ прѣставї сѧ кнѧгꙑни
всеволожаꙗ въ лѣт҃ ҂ѕ҃ ѱ҃ д҃і прѣстави сѧ рабъ бж҃ии митрофанъ а мирьскꙑ
михалько постригъ сѧ ѹ ст҃ѣи бц҃и въ аркажи манастꙑри маиꙗ въ и҃і посадникъ
новгородьскꙑи въ тож҃ лѣт҃ постави твьрдислав҃ цр҃ковь на воротѣхъ въ оркажи
манастꙑри михалковиць ст҃го сьмена стълъпника иже на дивнѣи горѣ въ лѣт҃ ҂ѕ҃ ѱ҃
е҃і поставиша црк҃вь ст҃го лѹкꙑ на лѹбѧнѣи ѹлици перенесъше съ колѣнѧ
володаревицѣ и носовици тог҃же лѣт҃ съвьршиша црк҃вь ст҃ꙑѧ пѧтницѧ заморьскии
авгѹс҃ въ л҃ тогож҃ лѣт҃ съвьрши црк҃вь стг҃о пѧнтѣлѣимона федоръ пинещиниць въ
тож҃ лѣт҃ прѣстави сѧ рабъ бж҃ии парфѹрии а мирьскꙑ прокша малꙑшевиць постригъ
сѧ ѹ ст҃го сп҃са на хѹтинѣ при игѹмене варламе а покои г҃и дш҃ю ѥго въ лѣт҃ ҂ѕ҃
ѱ҃ ѕ҃і приде лазорь всеволожь мѹж҃ из володимирѧ и борисе мирошкиниць повелѣ
ꙋбити ольксѹ събꙑславицѧ на ѧрославли дворѣ и ѹбиша и без винꙑ въ сѹбт҃ѹ марта
въ з҃і на ст҃го альксиꙗ а заѹтра плака ст҃аꙗ бц҃ѧ ѹ стг҃о ꙗкова въ неревьскемь
конци въ лѣт҃ ҂ѕ҃ ѱ҃ з҃і идоша новгородьци на чьрниговъ съ кнѧзьмь костѧнтиномь
позвани всеволодомь и придоша на рѣкѹ на окѹ и тѹ сѧ скопиша вси вои а кн҃зи
рѧзаньстии и сташа об онѹ странѹ окѣ въ помочь всеволодѹ и позва ѥ всѣволодъ на
обѣдъ и сѣдоша ѕ҃ кн҃зь въ шатрѣ а глѣбъ и ольгъ ѹ всеволода въ шатрѣ и
новгородьци и ту обадиста володимирицѧ брт҃ью свою и не ими кнѧже вѣрꙑ брат҃и
наю сѹт҃ на тѧ съвѣтали съ чьрниговьскꙑми кнѧзи и тѣмь ѥ облици рѧзаньстии кнз҃и
и всеволодъ изма ѥ и мѹж҃ ихъ и сковавъ посла ѥ въ володимирь а самъ поиде съ
новгородци и съ клеветникома на рѧзаньскѹю волость и приде къ проньскѹ и реч҃
передаите ми сѧ они же сташа съ кнѧзьмь изѧславомь съ третиѥмь володимиричемь
кюръ михаилъ побеже переди ис проньска и ѿꙗ ѹ нихъ водѹ и они передаша сѧ и ꙗ
кнѧгꙑню кюръ михаиловѹю товарꙑ поима бе щисла а съ изѧславомь миръ възѧ и ѿидоша
сторови а новгородьци пѹс҃ ис коломна новѹгородѹ одаривъ бе щисла и вда имъ волю
всю и ѹставꙑ старꙑхъ кн҃зь ѥгоже хотѣхѹ новгородьци и реч҃ имъ кто вꙑ добръ того
любите а злꙑхъ казните а собоюю поꙗ сн҃а своѥго костѧнтина и посадника дъмитра
стрелена подъ проньскомь а вѧтьшихъ з҃ новгородьци же пришьдъше новѹгородѹ
створиша вѣче на посадника дмитра и на брат҃ю ѥго ꙗко ти повѣлѣша на
новгородьцихъ сребро имати а по волости кѹрꙑ брати по кѹпцемъ вирѹ дикѹю и
повозꙑ возити и все зло идоша на дворꙑ ихъ грабежьмь а мирошкинъ дворъ и
дмитровъ зажьгоша а житиѥ ихъ поимаша а села ихъ распродаша и челѧдь а скровища
ихъ изискаша и поимаша бе щисла а избꙑтъкъ роздѣлиша по зѹбѹ по г҃ гривнѣ по
всемѹ городѹ и на щитъ аще кто потаи похватилъ а того ѥдинъ б҃ъ вѣдаѥть и ѿ тог҃
мнози разбогатѣша а что на дъщькахъ а то кнѧзю оставиша тог҃же лѣт҃ привезоша
дмитра мирошкиницѧ мьрътвого из володимирѧ и погрѣбоша и ѹ ст҃ого георгиꙗ въ
манастꙑри подъле оч҃ѧ а новгородьци хотѧхѹ съ моста съврѣщи нъ възбрани имъ
архепс҃пъ митрофанъ присла всеволодъ сн҃а своѥго ст҃ослав҃ въ новъгородъ въ нед҃
мѧс҃пѹс҃ю тъгда даша посадьницьство твьрдислав҃ михалковицю и даша дъщкꙑ
дмитровꙑ ст҃ослав҃ а бѧше на нихъ бе щисла и цѣловаша новгородци чс҃тьнꙑи хс҃ъ
око не хочемъ ѹ себе дьржати дѣтии дмитровꙑхъ ни володислава ни бориса нї
твьрдислава станиловицѧ и овъстрата домажировицѧ и поточи ꙗ кнѧзь къ оц҃ю а на
инѣхъ серебро поимаша бе щисла въ лѣт҃ ҂ѕ҃ ѱ҃ и҃і новгородьцї ѹгонивъше литвѹ въ
ходꙑницихъ избиша съ кнѧзьмь володимиромь и с посадникомь твьрдїславомь тог҃же
лѣт҃ ходи всеволодъ на рѧзань и реч҃ имъ поиде къ мнѣ съ снм҃ь моимь ꙗрославомь
за оку на рѧдꙑ и переидоша к немѹ и ту ꙗ изма и посла пълкꙑ изма женꙑ и дѣти а
градъ ихъ зажьже и тако ꙗ расточи ꙗ по градомъ на тѹж҃ зимѹ приде кн҃зь
мьстислав҃ мьстиславиць на тържькъ и изма дворѧнѣ ст҃ославли и посадника оковаша
а товарꙑ ихъ кого рѹка доидеть а в новъгородъ присла кланѧꙗ сѧ ст҃ѣи софии и
гробѹ оц҃ѧ моѥго и всѣмъ новгородьцемъ пришьлъ ѥсмь къ вамъ слꙑшавъ насильѥ ѿ
кнѧзь и жаль ми своѥꙗ оц҃инꙑ то слꙑшавъше новгородьци послаша по нь съ великою
чс҃тью поиди кнѧже на столъ а ст҃ослава посадиша въ влд҃цьни дворѣ и съ мѹжи ѥго
донеле бѹдеть ѹправа съ оц҃мь приде мьстиславъ въ новъгородъ и посадиша и на
столѣ оц҃и и ради бꙑша новъгородьци и поиде мьстиславъ съ всемь пълкомь на
всеволода и бꙑша на плоскѣи и присла къ немѹ всеволодъ тꙑ ми ѥси сн҃ъ а ꙗзъ тъбе
оц҃ь пѹсти ст҃ослава съ мѹжи и всѣ ѥже заседелъ исправи ꙗзъ кость пѹскаю и
товаръ и пѹсти мьстиславъ ст҃ослав҃ и мѹж҃ ѥго а всеволодъ пѹс҃ гость съ товарꙑ
хрс҃тъ человаста и миръ възѧста и приде мьстислав҃ въ новъгородъ въ лѣт҃ ҂ѕ҃ ѱ҃
ѳ҃і приде дмитръ ꙗкѹниць из рѹси и състѹпи сѧ твьрдиславъ посадничьства по своѥи
воли старѣишю себе тъгдаж҃ даша посадничьство дъмитрѹ ꙗкѹничю и посла кнѧзь
мьстиславъ дмитра ꙗкѹнїцѧ на лѹкꙑ съ новгородьци города ставитъ а самъ иде на
тържькъ блюстъ волости исъ търожкѹ иде въ торопьчь ис торопцѧ иде на лѹкꙑ и сънѧ
сѧ съ новгородьци а лѹчѧномъ да кнѧзѧ володимира пльсковьскаг҃ тог҃же лѣт҃ волею
бж҃иѥю съвьрши црк҃вь камѧнѹ вѧчеславъ прокшиниць вънѹкъ малꙑшевъ стꙑх҃ м҃ а даи
б҃гъ ѥмѹ въ спс҃ениѥ млт҃вми ст҃хъ м҃ том҃же лѣт҃ бесъ кнѧзѧ и без новъгородьць
новѣгородѣ бꙑс҃ пожаръ великъ загорѣ сѧ на радѧтинѣ ѹлици и съгорѣ дворовъ ҂д҃ и
т҃ а црк҃вии е҃і тог҃же лѣт҃ на зимѹ мс҃цѧ ге҃нврѧ въ к҃ в на стг҃о климента и
злодѣи испьрва не хотѧ добра зависть въложи людьмъ на архѥпс҃па митрофана съ
кнѧзьмь мьстиславомь и не даша ѥмѹ правити сѧ и ведоша и въ торопьць онъ же то
приꙗ съ радостию ꙗко і҃ѡ злат҃ѹстьць и григории акраганьскꙑи тѹюже и сь приꙗ
печѧль славѧ б҃а тъгдаж҃ бѧше пришьлъ прѣж҃ изгнаниꙗ митрофанѧ архѥпс҃па добрꙑна
ꙗдрѣиковиць изъ цс҃рѧград҃ и привезѣ съ собою гробъ гн҃ь а самъ пострїже сѧ на
хѹтинѣ ѹ стг҃о сп҃са и волею бж҃иѥю възлюби и кн҃зь мьстїслав҃ и вси новгородьци
и послаша и въ рѹсь ставитъ сѧ и приде поставленъ архѥпс҃пъ антонии и створї
полатѹ митрофаню цр҃квь въ имѧ ст҃го антониꙗ въ лѣт҃ ҂ѕ҃ ѱ҃ к҃ ходи мьстислав на
чюдь рекомѹю търмѹ съ новгородьци и много полониша скота бе щисла приведоша
потом҃ же на зимѹ иде кн҃зь мьстиславъ съ новгородьци иде на чюдьскꙑи городъ
рекомꙑи медвѣжю головѹ села ихъ потрати и придоша подъ городъ и поклониша сѧ
чюдь кн҃зю и дань на нихъ възѧ и придоша вси сдрави въ лѣт҃ ҂ѕ҃ ѱ҃ к҃ а въ
петрово говениѥ изъѥхаша литва безбожнаꙗ пльсковъ и пожгоша пльсковицї бо бѧхѹ
въ то врем҃ изгнали кнз҃ѧ володимира ѿ себе а пльсковици бѧхѹ на озѣрѣ и много
створиша зла и ѿидоша въ лѣт҃ ҂ѕ҃ ѱ҃ к҃ в мс҃цѧ феврарѧ въ а҃ дн҃ь въ нед҃
сꙑропѹ҃стнѹю громъ бꙑс҃ по заꙋт҃нии и вси слꙑшаша и потом҃ къгда ж҃ змьи видѣша
лѣтѧщь том҃же дн҃е иде кн҃зь мьстислав҃ съ новгородьци на чюдь на ѥреву сквозе
землю чюд҃скѹю къ морю села ихъ потрати и осѣкꙑ ихъ възь]ма и ста съ новгородци
подъ городомъ воробииномь и чюд҃ поклониша сѧ ѥмѹ и мьстиславъ же кн҃зь взѧ на
нихъ дань и да новгородьцемъ двѣ чѧсти дани а третьюю чѧсть дворѧномъ бѧше же тѹ
и пльсковьскꙑи кн҃зь всѣволодъ борисовиць съ пльсковици и торопьцьскꙑи кн҃зь
дв҃дъ володимирь брат҃ и придоша сдрави вси съ множьствомь полона въ тож҃ лѣт҃
изгони всеволодъ чьрмьнꙑи сн҃ъ ст҃ославль правнукъ олговъ внѹкꙑ ростиславле из
рѹси так҃ река брат҃ моꙗ ѥсте в҃ кнѧзѧ повесили вꙑ въ галици ꙗко злодѣꙗ и
положили ѥсте ѹкоръ на всѣхъ и нѣтѹ вамъ чѧсти въ рѹс҃скои землї тог҃же лѣт҃
прислаша внѹци ростиславли въ новъгородъ къ мьстиславу мьстиславицю се не
творить намъ всеволодъ ст҃ославиць частї въ рѹсьскои земли а поиди поищемъ своѥи
оц҃инꙑ мьстислав҃ же съзва вѣче на ꙗрослали дворѣ и почѧ звати новгородьче кꙑѥвѹ
на всѣволода чьрмьнаго рекоша ѥмѹ новгородьци кам҃ кнѧже очима позриши тꙑ там҃
мꙑ главами своими вьржемъ и поиде кн҃зь мьстислав҃ съ новгородцї къ кꙑѥвѹ мс҃цѧ
июнѧ на стг҃о феодора и доидоша смольньска и бꙑс҃ распрѧ новгородьцемъ съ
смолнѧнꙑ и ѹбиша новгородци смолнѧнина а по кн҃зи не поидоша кн҃зь же мьстиславъ
въ вѣче поча звати они же не поидоша кнѧзь же чѣловавъ всѣхъ поклонивъ сѧ поиде
новгородьци же створивъше вѣче о собе почаша гадати и реч҃ твьрдїславъ посадникъ
ꙗко брат҃ѥ страдали дѣди наши и оч҃и за рѹсьскѹю землю тако брат҃ѥ и мꙑ поидимъ
по своѥмь кн҃зи и так҃ поидоша и смольньска и постигъше кн҃зѧ и начаша воѥвати
по днѣпрю городѣ черниговьскѣѥ и възѧша рѣчицѣ на щїтъ и инꙑѥ городѣ мнозѣ
чьрниговьскꙑꙗ и придоша подъ вꙑшегородъ и начаша сѧ бити и одолѣ мьстиславъ съ
брат҃ѥю и съ новгородьци и ꙗша в҃ кнѧзѧ ростислав҃ ꙗрославицѧ и ѧропълка брат҃
ѥго вънѹка олгова а вꙑшегородци поклониша сѧ отвориша врата а всеволодъ ис кꙑѥва
вꙑбежа за дънепрь и въиде мьстислав҃ съ брат҃ѥю и съ новгородьци въ кꙑѥвъ и
поклониша сѧ кꙑꙗне и посадиша кꙑѥвѣ мьстислава романовицѧ вънѹкъ ростиславль
идоша ис кꙑѥва къ чьрниговѹ и стоꙗвъше в҃і дн҃и възѧша миръ и въземъше дарꙑ
придоша новѹгородѹ вси сдравї въ лѣт҃ ҂ѕ҃ ѱ҃ к҃ г поиде кнѧзь мьстиславъ по
своѥи воли кꙑѥвѹ и створи вѣцѣ на ꙗрославли дворѣ и рече новгородьцемъ суть ми
орѹдиꙗ въ рѹси а вꙑ вольни въ кн҃зѣхъ тог҃же лѣт҃ новъгородьци много гадавъше
послаша по ꙗрослава по всеволодицѧ по гюргевъ вънѹкъ гюргѧ иванъковицѧ посадника
и ꙗкѹна тꙑсѧцьскаго и кѹпьць старѣишихъ і҃ мѹж҃ и въиде кн҃зь ꙗрославъ въ
новъгородъ и ѹсрѣте и архиѥпс҃пъ антонъ съ новгородьци тог҃же лѣт҃ кн҃зь
ꙗрослав҃ ꙗ ꙗкѹна зѹболомицѧ а по фомѹ посла по доброщиницѧ по новоторожьскꙑи
посадникъ и оковавъ потоци и на тьхвѣрь и по грѣхомъ нашимъ обади федоръ
лазѹтиниць и иворъ новотържьчь ꙗкѹна тꙑсѧцьскаго намнѣжицѧ кн҃зь же ꙗрославъ
створи вѣчѣ на ꙗрослали дворѣ идоша на дворъ ꙗкѹнь и розграбиша и женѹ ѥго ꙗша а
ꙗкѹнъ заѹтра иде съ посадникомь къ кнѧзю и кн҃зь повѣле ꙗти сн҃а ѥго хрс҃офора
маиꙗ въ к҃ а тъгдаже на сборъ ѹбиша прѹсї овъстрата и сꙑнъ ѥго лѹготѹ и
въвьргоша и въ грѣблю мьртвъ кн҃зь же о томь пожали на новгородцѣ тог҃же лѣт҃
поиде кн҃зь ꙗрославъ на тържъкъ поимѧ съ собою твьрдислав҃ михалковицѧ микифора
полюда сбꙑслава смена ольксѹ и мног҃ боꙗръ и одаривъ присла въ новъгородъ а самъ
седе на търожькѹ тоиж҃ осени мног҃ зла сѧ створи поби мразъ обильѥ по волостї а
на търожкѹ все чело бꙑс҃ и заꙗ кн҃зь вьршь на търожкѹ не пѹс҃ въ городъ ни воза
и послаша по кн҃зѧ смена борисовицѧ вѧчеслава климѧтицѧ зѹбьцѧ ꙗкѹна и тѣхъ приꙗ
и кого послашь и кн҃зь приꙗ а новѣгородѣ зло бꙑс҃ вельми кадь ржи кѹплѧхѹть по
і҃ грв҃нъ а овса по г҃ грв҃нѣ а рѣпѣ возъ по в҃ гр҃внѣ ꙗдѧхѹ люди сосновѹю кору
и листъ липовъ и мохъ о горѣ тъгда брат҃ѥ бѧше дѣти своѥ даꙗхѹть одьрень и
поставиша скѹдельницю и наметаша полнѹ о горѣ бѧше по търгѹ трупиѥ по ѹлицѧмъ
трѹпиѥ по полю трѹпиѥ не можахѹ пси изѣдати члв҃ѣкъ а вожане помроша а останъке
разиде сѧ и тако по грѣхомъ нашимъ разиде сѧ власть наша и градъ нашь
новгородьци же останъке живꙑхъ послаша гюргѧ иванковицѧ посадника и степана
твьрдиславицѧ инꙑ мѹжа по кн҃зѧ и тѣхъ приꙗ а въ новъгородъ приславъ ивора и
чагюноса вꙑведе кнѧгꙑню свою к собе дъчерь мьстислалю и потомь послаша манѹилѹ
ꙗгольчевичѧ съ последнею речью поиди въ свою оц҃инѹ къ ст҃ѣи софии не идеши ли а
повежь нꙑ ꙗрославъ же и тѣхъ не пѹс҃ а гость новъгородьскꙑи всь приꙗ и бꙑс҃
новѣгородѣ печѧль и въпль тъгдаж҃ ѹчювъ мьстислав҃ мьстиславлїць зло то въѥха въ
новъгородъ мс҃цѧ феврар҃ въ а҃і дн҃ь и ꙗ хота григоревицѧ намѣстьника ꙗрослалѧ и
всѣ дворѧнꙑ искова и вꙑѥха на ꙗрослаль дворъ и цѣлова чс҃тьнꙑи крс҃тъ а
новгородьци к немѹ ꙗко с нимь въ животъ и въ смр҃ть любо изищю мѹж҃
новгородьстии и волости пакꙑ ли а головою повалю за новъгородъ ꙗрославѹ же бꙑс҃
весть на тържькъ и изгошиша твьрдь а пѹти ѿ новагорода все засекоша и рѣкѹ
тьхвѣрцю а въ новъгородъ въсла р҃ мѹж҃ новгородьць мьстислав҃ проваживатъ из
новагорода и не ꙗша сѧ по то нъ вси бꙑша одинодш҃но и то р҃ мѹж҃ и посла кн҃зь
мьстиславъ съ новгородьци къ ꙗрослав҃ на тържькъ поп҃ гюргѧ стг҃о і҃ѡ на
търговищи и свои мужь пѹс҃ сн҃ѹ кланѧю ти сѧ мѹж҃ мои и гость пѹс҃ а самъ съ
торожькѹ поиди а съ мною любъвь възми кн҃зь же ꙗрослав҃ того не ѹлюбивъ пѹсти
попъ без мира а новгородце съзва на поле за тържькъ въ мѧс҃пѹс҃нѹю сѹб҃ вьси
мѹж҃ и гостьбници измавъ ꙗ всѧ посла исковавъ по своимъ городомъ а товарꙑ ихъ
раздаꙗ и коне а бѧше всѣхъ новгородьць боле ҂в҃ и приде весть въ новъгородъ бѧше
же новгородьцевъ мало ано тамо измано вѧчьшїѥ мѹж҃ а мьньшеѥ они розидоша сѧ а
иноѥ помьрло голодомъ кнѧзь же мьстиславъ створи вѣцѣ на ꙗрослали дворѣ и
поидемъ реч҃ поищемъ мѹж҃ своихъ вашеи брат҃и и волости своѥи да не бѹдеть новꙑи
търгъ новгородомъ ни новгородъ тържькомъ нъ къде ст҃аꙗ софиꙗ тѹ новгородъ а и въ
мнозѣ б҃гъ и въ малѣ б҃гъ и правд въ лѣт҃ ҂ѕ҃ ѱ҃ к҃ д мс҃цѧ марта в а҃ дн҃ь въ
въторник҃ по чс҃тѣи нед҃ поиде кн҃зь мьстїславъ на зѧть свои на ꙗрослава с
новгородци а въ четвьк҃ побѣгоша къ ꙗрославѹ прѣстѹпницї крс҃тѹ человали бо бѧхѹ
хс҃ъ чс҃тьнꙑи къ мьстиславѹ съ всѣми новгородци ѧко всѣмъ одинакꙑмъ бꙑти
володиславъ завидиць гаврила игоревиць гюрги ольксиниць гаврильць милѧтиниць и
съ женами и съ дѣтьми мьстиславъ же поиде серегеремъ и въниде въ свою волость и
реч҃ новгородьцемъ идете въ зажитиꙗ толико головъ не ѥмлете идоша исполниша сѧ
кърма и сами и кони и бꙑша вьрхѹ вълзѣ осѣле ст҃ослав҃ рьжевкѹ городьць
мьстиславль съ пълкꙑ въ і҃ тꙑсѧщь мьстиславъ же съ володимиромь съ пльсковьскꙑмь
поиде бързѣхъ въ е҃ съть толико бо всехъ вои бѧшеть и пригони оли побегли прочь
а ꙗрѹнъ бѧше затворїлъ сѧ въ градѣ въ р҃ и ѿби сѧ ихъ и поиде мьстиславъ и възѧ
зѹбьчевъ и бꙑша на возѹзѣ и приде володимиръ рюриковиць съ смольнѧнꙑ идоша по
волзѣ воююче и рекоша ѥмѹ кнѧже поиди къ торожкѹ реч҃ же мьстиславъ и володимиръ
поидемъ къ переꙗслалю ѥсть ѹ наю третии дрѹгъ и не бꙑ вести кде ꙗрославъ въ
торожкѹ ли въ тьхвѣри ли и наѥхаша на ꙗрѹна сторожи за тьхверью ꙗрославли и
пособи б҃гъ ꙗрѹнѹ и многꙑ побиша а инꙑхъ измаша а инии ѹбежаша въ тьхвѣрь и бꙑ
вѣсть ѹ тѣхъ на ꙗрослава и поидоша по волзе воююче и пожьгоша шешю и дѹбнѹ и
къснѧтинь и все поволожьѥ и ѹстрѣте ѥремеи ѿ кнѧзѧ костѧнтина съ любъвью и съ
поклономъ поидоша къ переꙗслалю воююце и бꙑша на городищи на рѣцѣ саррѣ ѹ ст҃ѣи
маринѣ въ великѹю сѹб҃ мс҃цѧ април҃ въ ѳ҃ прїде кн҃зь костѧнтинъ съ ростовьци
хрс҃ъ цѣловаша ꙗрославъ же поиде съ торожкѹ поимавъ стареишиѥ мѹжи съ собою
новгородьстии и молодꙑхъ изборомъ а новотържьци вси и приде переꙗславлю и скопи
волость свою всю а гюрги свою володимири такоже а ст҃ослав҃ такоже и вꙑиде ис
переꙗслалѧ съ пълкꙑ и съ новгородьци и съ новотържьци оле страшно чюдо и дивно
брат҃ѥ поидоша сн҃ве на оц҃ѧ брат҃ на брат҃ рабъ на гн҃а гн҃ъ на рабъ и ста
ꙗрославъ и гюрги съ брат҃ѥю на рѣче хзѣ мьстиславъ же и костѧнтинъ и два
володимира съ новгородци сташа на рѣцѣ липичи и ѹзрѣша пълкꙑ стоꙗща и послаша
лариона сочьскаго къ гюргю кланѧѥмъ ти сѧ нѣтѹ нꙑ съ тобою обидꙑ съ ꙗрославомь
нꙑ обида пѹс҃ мѹж҃ мои новгородьци н новотържьци и что ѥси зашьлъ волости нашеи
новгородьскои волокъ въспѧти миръ с нами възьми а крс҃тъ къ намъ цѣлѹи а кръви
не проливаиме ѿвѣташа же мира не хочемъ а мѹжи ѹ мене а далече ѥсте шли и вꙑшли
ѥсте акꙑ рꙑбꙑ на сѹхо и сказа лариꙗнъ тѹ речь мьстиславѹ и новгородьчемъ и
рекоша новгородци кънѧже не хочемъ измерети на конихъ нъ ꙗко оч҃и наши били сѧ
на кѹлачьскѣи пѣши кн҃зь же мьстиславъ радъ бꙑс҃ томѹ новъгородци же съседавъше
съ конь и портꙑ съметавъше босии сапогꙑ съметавъше поскочиша а мьстїславъ поѥха
за ними на конихъ и сьстѹпи сѧ пълкъ новгородьскꙑи съ ꙗрослалимь пълкомь и так҃
бж҃иѥю силою и помочью ст҃ꙑꙗ софиꙗ одолѣ мьстиславъ а ꙗрославъ вда плеци и пълкъ
ѥго гюрги же състоꙗ костѧнтинѹ и ѹзрѣ ꙗрослаль полкъ побегъшь гюрги и тъ вда
плече мс҃цѧ април҃ въ к҃ а на стг҃о тимоф҃ѧ и федора и альѯандрꙑ цс҃рцѧ о мъного
побѣдꙑ брат҃ѥ бещисльное число око не можеть ѹмъ чл҃вчьскъ домꙑслити избьѥнꙑхъ а
повѧзанꙑхъ ꙗрослав҃ въбегь въ переꙗслаль повеле въметатї въ погребъ что ѥсть
новгородьць а инꙑхъ въ гридницю и тѹ сѧ издъхоша въ множьствѣ мьстиславъ же и
костѧнтинъ и два володимира съ пълкꙑ поидоша по гюрги къ володимирю и пришьдъше
сташа подъ городомъ и тои ноци загорѣ сѧ городъ и кн҃жь дворъ и хотѣша
новгородьци полести къ городѹ и не да имъ кн҃зь мьстиславъ и бꙑс҃ заꙋ҃тра вꙑсла
кн҃зь гюрги съ поклономъ къ кнѧземъ не деите мене днс҃ь а заꙋ҃тра поидѹ из
города и иде гюрги из володимирѧ въ радиловъ городьчь и посадиша новгородци
костѧнтина въ володимири на столѣ отни костѧнтинъ же одари чс҃тью кн҃зи и
новгородьци бе щисла мьстислав҃ же поиде съ новгородьци къ переꙗславлю и не идѧ
къ городѹ поима дарꙑ пославъ поꙗ дъцерь свою женѹ ꙗрославлю и что живꙑхъ
новгородьць и что бꙑло съ ꙗрославомь въ полкѹ и придоша въ новъгородъ съдрави
вси о великъ ѥ брат҃ѥ промꙑслъ бж҃ии на томь победищи гюргевꙑхъ и ꙗрослалихъ вои
паде бе щисла а новородьць ѹбиша на състѹпѣ дмитра пльсковитїна онтона котелника
иванъка прибꙑшиницѧ опоньника а въ загонѣ иванка поповицѧ сьмьюна петриловицѧ
тьрьскаг҃ даньника приде мьстислав҃ въ новъгородъ и радъ бꙑс҃ влд҃ка и вси
новгородьци тъгда ѿꙗша посадничьство ѹ гюргѧ ѹ иванковицѧ и даша твьрдиславѹ
мих҃лковиц҃ въ лѣт҃ ҂ѕ҃ ѱ҃ к҃ е поиде мьстислав҃ кꙑѥвѹ оставивъ новегородѣ
кнѧгꙑню и сн҃а своѥго василиꙗ и поꙗ съ собою гюргѧ иванковицѧ сбꙑслав҃ степаницѧ
ольѯѹ пѹтиловицѧ тъгдаж҃ поиде володимиръ въ новъгородъ своими орѹдии и воѥваша
литва въ шелонѣ новгородци идоша по нихъ и не състигоша ихъ и поидоша къ медвѣжи
голове съ кн҃змь володимиромь и съ посадникомь твьрдиславомь и сташа подъ
городомь чюдь же начаша слати съ поклономь льстью а по нѣмьци послаша и начаша
новгородци гадати съ пльсковичи о чюдьскои речи ѿшедъше далече товаръ а сторожи
ночьнии бѧхѹ пришли а днѣвнии бѧхѹ не пошли а неѧхаша на товарꙑ без вѣсти
новъгородци же побегоша съ вѣчѧ въ товарꙑ и поимавше орѹжие и вꙑбиша ѥ ис товаръ
и побѣгоша нѣмци къ городѹ и ѹбиша новгородци два воѥводѣ а третии рѹками ꙗша а
коневъ ѿꙗша ѱ҃ и придоша сдрави вси кнѧзь же мьстиславъ приде въ новъгородъ без
нихъ и ꙗ станимира дьрновицѧ съ сн҃мь нездилою и оковавъ потоци и товаръ поима
бе щисла и опѧт҃ пѹс҃и тоиж҃ веснѣ загорѣ сѧ мс҃цѧ маиꙗ въ л҃ а ѿ ивана ѿ
ꙗрꙑшевицѧ въ середъ ѹтра печьне и погорѣ до ѹдьниꙗ все полъ не оста сѧ ни хорома
а кто бѧше въбеглъ въ камѧнꙑꙗ божнице съ товарꙑ а тѹ изгорѣша и сами съ товарꙑ а
въ варѧзьскои божници изгорѣ товаръ вьсь варѧзьскꙑи бе щисла а цр҃квии съгорѣ
е҃і а ѹ камѧнꙑхъ вьрхꙑ огорѣша и притворꙑ въ лѣт҃ ҂ѕ҃ ѱ҃ к҃ ѕ приде кн҃зь
мьстиславъ на тържекъ и ꙗ борислава некѹришница и поимавъ товаръ многъ и пѹс҃ и
тъгдаж҃ разболѣ сѧ кнѧжиць василии мьстиславичь на търожкѹ и привезоша и въ
новъгородъ мрт҃въ и положиша и ѹ ст҃ѣи софии головахъ ѹ дѣда въ ст҃ѣи бц҃и
тог҃же лѣт҃ заложи архѥпс҃пъ антонии црк҃вь камѧнѹ ст҃ꙑꙗ варварꙑ манастꙑр съзва
мьстислав҃ вѣцѣ на ꙗрослаль дворъ реч҃ кланѧю сѧ ст҃ѣи софии и гробѹ оц҃ѧ моего
и вамъ хоцю поискати галицѧ а васъ не забѹдѹ даи б҃ъ леци ѹ оц҃ѧ ѹ ст҃ѣи софии
новгородьци же много молѧхѹ с҃ не ходи кнѧже и не можахѹть его ѹꙗти и поклонивъ
сѧ поиде тог҃же лѣт҃ приде из володимирѧ архѥпс҃пъ митрофан и провадиша и
новгородьци къ ст҃ѣи бц҃и бл҃говѣщению҃ поиде мьстислав҃ въ рѹсь новгородци же
послаша сѧ смольньскѹ по ст҃ослав҃ по ростиславицѧ и прїде в новъгородъ мс҃цѧ
авгѹс҃ въ а҃ томьж҃ лѣт҃ глѣбъ кн҃зь рѧзаньскꙑи володимиричь наѹченъ сꙑ сотоною
на ѹбииство сдѹмавъ въ своѥмь оканьнѣмь помꙑслѣ имѣꙗ поспешника костѧнтина брат҃
своѥго и с нимь диꙗвола юже и прѣльсти помꙑслъ има въложи рѣкшема има ꙗко
избьѥве сїхъ а сама приимѣва власть всю и не вѣси оканьнѣ бж҃иꙗ смотренїꙗ даѥть
влас҃ ѥмѹже хощеть поставлѧѥть цс҃рѧ и кн҃зѧ вꙑшнии что приꙗ каинъ ѿ б҃а ѹбивъ
авелѧ брат҃ своѥго не проклѧтьѥ ли и трѧсениѥ или вашь сродникъ оканьнꙑи
ст҃опълкъ избивъ брат҃ю свою онема вѣньць црс҃тва а собе вѣчьнѹю мѹк҃ сь ж҃
оканьнꙑи глѣбъ ст҃опълчю тѹже мꙑс҃ приимъ и съкрꙑ ю въ срд҃ци своемь съ брат҃мь
своимь съньмъшемъ сѧ всѣмъ на исадѣхъ на порѧдѣ изѧслав҃ кюръ михаилъ ростислав҃
ст҃ослав҃ глѣбъ романъ ингворъ же не приспѣ приѥхати к нимъ не бе бо приспело
врѣмѧ ѥго глѣбъ же володимиць съ брат҃мъ позва ꙗ к собе ꙗко на чс҃ть пирениꙗ въ
свои шатьръ они же не вѣдѹще злꙑꙗ ѥго мꙑс҃ и прѣльсти вси ѕ҃ кн҃зь кождо съ
своими боꙗрꙑ и дворѧнꙑ придоша въ шатьръ ѥю сь же глѣбъ прѣж҃ прихода ихъ
изнарѧдивъ своѥ дворѧне и брат҃не и поганꙑхъ половьчь множьство въ орѹжии и
съкрꙑ ꙗ въ полостьници близъ шатра въ немьже бе имъ пити не вѣдѹщю ихъ никомѹж҃
развѣ тою зломꙑсльною кн҃зю и ихъ проклѧтꙑхъ дѹмьчь си же бл҃гочьстивии кн҃зи
рѧзаньстии концѧша сѧ мс҃цѧ июлѧ въ к҃ на стг҃о пр҃рка илии и приꙗша вѣньцѧ ѿ
г҃а б҃а и съ своѥю дрѹжиною акꙑ агньци непорочьни прѣдаша дш҃а своꙗ б҃ви сь же
оканьнꙑи глѣбъ и костѧнтинъ брат҃ ѥго онѣмъ ѹготова црс҃тво нбс҃ноѥ а собе мѹкѹ
вѣчьнѹю и съ дѹмьци своими и бꙑс҃ на зимѹ побеже матеи дѹшильцевиць съвѧзавъ
моисѣицѧ бириць ꙗбетниць новгородци же ѹгонивъше и ꙗша и ведоша и на городище и
въиде лжа въ городъ вꙑдалъ твьрдиславъ кн҃зю матѣѧ и възвониша ѹ стг҃о николꙑ
ониполовїци цересъ ночь а неревьскꙑи коньчь ѹ стх҃ъ м҃ так҃же копѧче люд҃ на
твьрдислава и бꙑс҃ заѹтра пѹс҃ кнз҃ь матѣꙗ ѹчювъ гълкѹ и мѧтежь въ городѣ и
поидоша ониполовици и до дѣтии въ брънѧхъ акꙑ на рать а неревлѧне також҃ а
загородьци не въсташа нї по сихъ ни по сихъ нъ зрѧхѹ перезора твьрдиславъ же
позрѧ на ст҃ѹю софию и реч҃ даже бѹдѹ виновать да бѹдѹ тѹ мрт҃въ бѹдѹ ли правъ а
тꙑ мѧ оправи г҃и и поиде съ людинемь концемь и с прѹс҃ и бꙑс҃ сецѧ ѹ городьнꙑхъ
воротъ и побѣгоша на онъ полъ а дрѹзии въ коньць и мостъ переметаша и переѥхаша
ониполовици въ лодьꙗхъ и поидоша силою о великоѥ брат҃ѥ чюд҃ съвади оканьнꙑи
диꙗволъ къгда бѧше брани бꙑти на поганꙑꙗ тъгда сѧ начѧша бити межи собою и ѹбиша
мѹж҃ прѹс҃ а концѧнъ другꙑи а онꙑхъполовиць ивана дѹшильцевицѧ брат҃ мат҃ѥвъ а
въ неревьскемъ конци къснѧтина прокопииницѧ инꙑхъ ѕ҃ мѹж҃ а раненꙑхъ много
обоихъ бꙑс҃ же се мс҃цѧ генварѧ въ к҃ з на ст҃го і҃ѡ злат҃ и тако бꙑша вѣча по
всю нед҃ нъ б҃мъ диѧволъ попранъ бꙑс҃ и ст҃ою софиѥю крс҃тъ възвеличѧнъ бꙑс҃ и
съидоша сѧ брат҃ꙗ въкѹпѣ однодш҃но и крс҃тъ цѣловаша кн҃зь же ст҃ослав҃ присла
свои тꙑсѧцькꙑи на вѣче реч҃ не могѹ бꙑти сь твьрдиславомъ и ѿимаю ѿ него
посадьницьство рекоша же новгородьци ѥ ли вина ѥго онъ же реч҃ безъ винꙑ реч҃
твьрдислав҃ томѹ ѥсмъ радъ оже винꙑ моѥи нѣтѹ а вꙑ брат҃ѥ въ посадничьствѣ и въ
кн҃зѣхъ новгородци же ѿвѣщаша кнѧж҃ оже нѣтѹ винꙑ ѥго тꙑ к намъ крс҃тъ цѣловалъ
без винꙑ мѹж҃ не лишити а тобе сѧ кланѧѥмъ а се нашь посадник҃ а в то сѧ не
вдадимъ и бꙑс҃ миръ въ лѣт҃ ҂ѕ҃ ѱ҃ к҃ з присла великꙑи кн҃зь мьстислав҃
романовиць ис кꙑѥва сн҃ъ свои всѣводъ реч҃ приимете собе кн҃зѧ всеволода а
ст҃ослав҃ стареишаго пѹс҃те къ мнѣ новгородьци же волю ѥго створиша поиде тоꙗ
зимꙑ сьмьюнъ ѥмїнъ въ д҃.хъ стѣхъ на тоимокарꙑ и не пѹс҃ ихъ гюрги ни ꙗрослав҃
сквозѣ свою землю и придоша новѹгородѹ въ лодьѧхъ и ста по полю шатрꙑ на зло и
замꙑслиша твьрдислав҃ и ꙗкѹнъ тꙑсѧчьскꙑи засли къ гюргю не пѹс҃ти ихъ тѹда и
възвадиша городъ тъгда ѿѧша посадничьство ѹ твьрдислав҃ и даша сменѹ борисовицю
а тꙑсѧцьскоѥ ѹ ꙗкѹна и даша семьюнѹ ѥминѹ тъгдаже концѧша црк҃вь камѧнѹ ст҃ꙑꙗ
варварꙑ тогож҃ лѣт҃ заложиста твьрдиславъ съ федоромь црк҃вь камѧнѹ стг҃о
михаила а дрѹгѹю ст҃хъ г҃ отрокъ посторонь малѹ съвѣршиша ю въ д҃ дн҃и поиде
кн҃зь мьстиславъ и володимиръ ис кꙑѥва къ галицю на королевицѧ и вꙑидоша
галицѧне противѹ и чехове и лѧхове и морава и ѹгре и състѹпиша сѧ полкове и
пособи б҃ъ мьстиславѹ и въ городъ галиць въѥха а королевицѧ рѹкама ꙗша и съ
женою и взѧ миръ съ королемь а сн҃ъ ѥго пѹс҃ а самъ сѣдѣ въ галици а володимиръ
рюриковиць кꙑѥвѣ том҃же лѣт҃ иде кн҃зь всеволодъ съ новгородьци къ пертѹѥвѹ и
ѹстретоша стороже нѣмьци литва либь и биша сѧ и пособи б҃ъ новгородьцемъ идоша
подъ городъ и стоꙗша в҃ нед҃ не взѧша города и придоша сторови тогож҃ лѣт҃ иде
антонъ архѥпс҃пъ новгородьскꙑи на тържькъ новгородьцї же въведоша архѥпс҃па
митрофана въ дворъ опѧть на столъ а къ онтонию послаша поиди кде ти любо антонии
же поиде въ новгородъ и стг҃о сп҃са въ нередицѧхъ кн҃зь и новгородьци рекоша
митрофанѹ и онтонѹ идита къ митрополитѹ да кого намъ прислеть то нашь влд҃ка и
пѹс҃ша с нима цьрньцѧ васиꙗна попа а дрѹгого поп҃ бориса пришьдъше же ѿ пьртѹѥва
вдаша посадничьство твьрдислав҃ а ꙗкѹнѹ тꙑсѧчьскоѥ опѧть въ лѣт҃ ҂ѕ҃ ѱ҃ к҃ и
приде архиѥпс҃пъ митрофанъ оправивъ сѧ б҃мь и ст҃ою софиѥю въ новгородъ марта въ
з҃і а антониꙗ митрополитъ ѹ себе въ чс҃ти въда ѥмѹ ѥпс҃пью въ перемꙑшли тог҃же
лѣт҃ иде кн҃зь всѣволодъ въ смолньскъ своимь орѹдиѥмь тоиж҃ зимѣ приде кн҃зь
всеволодъ и смольньска на тържькъ не хотѧ же дьѧволъ добра родѹ крс҃тьꙗньскѹ и
злии чл҃вчи и вложи кн҃зю грѣхъ въ срд҃ци гнѣвъ до твьрдислава а без винꙑ и
приде въ новъгородъ и възвади всь городъ хотѧ ѹбити твьрдислав҃ а твьрдислав҃
бѧше больнъ и поиде кн҃зь всеволодъ съ городища съ всѣмъ дворомъ своимъ и скрѹтѧ
сѧ въ бръне акꙑ на рать и приѥха на ꙗрослаль дворъ новгородци к немѹ въ орѹжии и
сташа пълкомъ на кнѧжи дворѣ твьрдислав҃ же бѧше немоцьнъ и вꙑвезоша и на
санкахъ къ борисѹ глѣбѹ и скопиша сѧ о немь прѹс҃ и людинь коньць и загородци и
сташа около ѥго пълкомъ и ѹрѧдивъше на е҃ пълковъ кн҃зь же ꙋзрѣвъ рѧдъ ихъ оже
хотѧть крѣпъко животъ свои ѿдати и не поѥха нъ присла влд҃кѹ митрофана съ всѣми
добрꙑми повѣстьми и съвѣде и влд҃ка въ любъвь и крс҃тъ цѣлова и кн҃зь и
твьрдислав҃ б҃мь и ст҃ою софиѥю крс҃тъ възвеличѧнъ бꙑс҃ а дьꙗволъ попранъ а
брат҃ꙗ всѧ въкѹпѣ бꙑша твьрдиславъ же съшьдъ сѧ съ кн҃зьмь въ любъвь и лиши сѧ
посадницьства немочьнъ бо бѣ и даша посадничьство иванъкѹ дмитровицю въ тои же
немочи пребꙑ з҃ нед҃ и приꙗ и больши немочь и ѹтаивъ сѧ женѣ и дѣтии и всѣи
брат҃и иде къ ст҃ѣи бц҃ї въ аркажь манастꙑрь и постриже сѧ феврарѧ въ и҃ дн҃ь
тъгда и жена въ дрѹзѣмь манастꙑри постриже сѧ ѹ ст҃ѣи варварꙑ въ лѣт҃ ҂ѕ҃ ѱ҃ к҃
ѳ показаша пѹть новгородци кн҃зю всѣволодѹ не хочемъ тебе поиди камо хочеши иде
къ оцв҃и въ рѹсь въ лѣт҃ ҂ѕ҃ ѱ҃ л҃ послаша владꙑкѹ митрофана и посадник҃ иванка
и старѣишии мѹж҃ володимирю къ гюргю къ всѣволодицю по сн҃ъ и вда имъ всеволода
на всѣи воли новгородьстѣи приде кн҃зь всѣволодъ в новъгородъ и вл҃дка и вси
мѹж҃ одарени бе щисла и ради бꙑша новгородьци и бꙑс҃ миръ тог҃же лѣт҃ гюрги
кн҃зь присла брат҃ своѥго ст҃ослав҃ новгородьчемъ въ помощъ идоша новгородьци съ
ст҃ослав҃мь къ кеси и придоша литва въ помочь же и много воѥваша нъ города не
възѧша на тѹже зимѹ кн҃зь всѣволодъ побеже въ ноць ѹтаивъ сѧ из новагорода съ
всемь дворомь своимь новгородьци же печѧльни бꙑша о томь тогдаже новгородци
послаша мѹж҃ стареишии къ гюргю оже ти не ѹгодьно дьржати новагорода сн҃мь а
въда нꙑ брат҃ и дасть имъ брат҃ своѥго ꙗрослав҃ въ лѣт҃ ҂ѕ҃ ѱ҃ л҃ а приде кн҃зь
ꙗрослав҃ в новъгородъ и ради бꙑша новгородци воѥваша литва около торопцѧ и гони
сѧ по нихъ ꙗрослав҃ с новгородци до въст҃а не ѹгони ихъ въ т҃же лѣт҃ прѣстави сѧ
архїѥпс҃пъ новгородьскꙑи митрофанъ мс҃цѧ июлѧ въ г҃ на ст҃го ѹакинфа понед҃.кѹ
свитающю и положенъ бꙑс҃ въ ст҃ѣи софии въ притворе а даи б҃ъ ѥго ст҃ꙋю молитвою
кн҃зю и всемъ новгородцемъ томьже дн҃и въведоша въ дворъ арсению цьрньцѧ съ
хутина мѹж҃ добра и зѣло боꙗща сѧ б҃а приде кн҃зь ꙗрославъ ѿ брат҃ и иде съ всею
областию къ колꙑваню и повоѥва всю землю чюдьскѹю а полона приведе бе щисла нъ
города не взѧша злат҃ мног҃ възѧшѧ и придоша вси съдрави поиде кн҃зь ꙗрослав҃ съ
кн҃ѧгꙑнею и съ дѣтми переꙗслалю новгородци же кланѧхут сѧ ѥмѹ не ходи кн҃же онъ
же поиде по своѥи воли новгородьци же послаша къ гюргю по сн҃ъ и дасть имъ опѧт҃
сн҃ъ свои всеволодъ въ лѣт҃ ҂ѕ҃ ѱ҃ л҃ в приде кн҃зь всеволодъ гюргевиць въ
новъгород тог҃же лѣт҃ ѹбиша кн҃зѧ вѧчка немьци въ гюргевѣ а городъ взѧша въ тож҃
лѣт҃ по грѣхомъ нашимъ не тѹ с҃ зло створи вꙑѥха федоръ посадник҃ съ рѹшанꙑ и би
сѧ съ литвою и съгониша рѹшанъ съ конь и много коневъ ѿꙗша и ѹбиша домажира
търлиницѧ и сънъ ѥго а рѹшанъ богъшю а инꙑхъ много а дрѹгꙑхъ по лѣсѹ розгониша
Том҃же лѣт҃ по грѣхомъ нашимъ придоша языци незнаѥмі их же добрѣ никто же не
вѣсть кто соуть и ѿколе изидоша и что языкъ ихъ и котораго племене соуть и что
вѣра ихъ а зовоуть я татары а инии гл҃ть таоурмены а дроузии печенѣзи инии же
гл҃ть яко се соуть о них же мефодии патомьскыи епс҃пъ съвѣдѣтельствоуѥть яко си
соуть ишли ис поустынѧ ѥтриѥвьскыя соуще межи въстокомь и сѣверомъ тако бо
мефодии гл҃ть яко скончанию врѣменъ явити с҃ тѣмъ яже загна гедеонъ и поплѣнѧть
всю земьлю ѿ въстокъ до ѥфранта и ѿ тигръ до поньскаго морѧ кромѣ ефиопия б҃ъ
ѥдинъ вѣсть кто соуть и ѿколѣ изидоша прѣмѹдрии моуж҃ вѣдѧть я добрѣ кто книгы
разоумѣѥть мы же ихъ не вѣмы кто соуть нъ сде въписахомъ о нихъ памѧти ради
роускыхъ кн҃зь и бѣды яже быс҃ ѿ нихъ имъ слышахомъ бо яко многы страны
поплѣниша ясы ѡбезы касогы и половьчь безбожьныхъ множьство избиша а инѣхъ
загнаша и так҃ измроша оубиваѥми гнѣвомь бж҃иѥмь и прчс҃тыя ѥго м҃тре много бо
зла створиша ти оканьнии половчи роусьскои земли того ради всемлс҃тивыи бъ҃ хотѧ
погоубити безбожныя с҃ны измаиловы коуманы яко да ѿмьстѧть кръвь крс҃тьяньску
ѥже и быс҃ над ними безаконьными придоша бо ти таоурмени в сю страноу
коуманьскоу и прідоша близъ роуси идеже зоветь сѧ валъ половьчьскы и прибегоша
оканьнии половчи избьѥныхъ избытъкъ котѧнь с ынѣми кнѧзи а данилъ кобѧковиць и
гюрги оубьѥна быс҃ с нимь множьство половьчь сь же котѧнь бѣ тьсть мьстиславоу
галицьскомоу и пріде съ поклономь съ кнѧзи половьцьскыми къ зѧти въ галичь къ
мьстиславоу и къ всемъ кн҃земъ роусьскымъ и дары принесе многы кони и вельблоуды
и боуволы и дѣвкы и одариша кнѧзь роусьскыхъ а рекоуче тако нашю землю днс҃ь
ѿяли а ваша заоутро възѧта будеть и възмоли сѧ котѧнь зѧти своѥмоу мьстислав҃ же
поцѧ молити сѧ кнѧземъ роусьскымъ брат҃и своѥи рекѧ тако оже мы брат҃ѥ симъ не
поможемъ тъ си имоуть придати сѧ к нимъ тъ онѣмъ больши будеть сила и так҃
доумавъше много о собе яша сѧ по поуть и поклона дѣлѧ и молбы кн҃зь
половьчьскыхъ и начаша воѥ пристраивати кожьдо свою власть и поидоша
съвъкоупивъше землю всю роус҃скоую противоу татаромъ и быша на днѣпрѣ на зароубе
тъгда же оувѣдавъше татари оже идоуть роус҃стии кн҃зи противоу имъ и прислаша
послы къ роус҃скым кн҃земъ се слышимъ оже идете противоу насъ послоушавше
половьць а мы вашеи землі не заяхомъ ни городъ вашихъ ни селъ вашихъ ни на васъ
придохомъ ни придохомъ бм҃ь поущени на холопы и на конюси своѥ на поганыя
половче а вы възміте с нами миръ аже выбежать къ вамъ а биите ихъ ѿтолѣ а товары
ѥмлите к собе занеже слышахомъ яко и вамъ много зла створиша того же дѣлѧ и мы
биѥмъ тог҃ же роус҃стии кн҃зи не послоушаша нъ послы избиша а сами поидоша
противоу имъ и не дошьдъше ольшья и сташа на днѣпрѣ и прислаша к нимъ второѥ
послы татари рекоуще тако а ѥсте послоушали половьчь а послы наша ѥсте избили а
идете противоу нас҃ тъ вы поидите а мы васъ не заяли да всѣмъ б҃ъ и ѿпоус҃ша
прочь послы ихъ тъгъда же мьстислав҃ перебродѧ сѧ днѣпрь прѣиде въ ҂а҃ вои на
сторожи татарьскыя и побѣди я а прокъ ихъ въбѣже съ воѥводою своимь гемѧбѣгомь
въ коурганъ половьчьскыи и тоу имъ не бы мочи и погрѣбоша воѥводоу своего
гемѧбега жива въ земли хотѧще животъ ѥго оублюсти и тоу и налезоша испросивъше
половьци оу мьстислав҃ и оубиша и слышавъше же то кн҃зи роус҃стии поидоша за
днѣпрь и поидоша вси въ коупѣ по нихъ же идоша ѳ҃ дн҃иі и заидоша за калакъ
рѣкоу и послаша въ сторожихъ яроуна съ половьци а сами станомь сташа ту тъгда же
яроунъ състоупи сѧ с ними хотѧ бити сѧ и побегоша не оуспѣвъше ничто же половци
назадъ и потъпташа бежаще станы роус҃скыхъ кн҃зь не оуспѣша бо исполчити сѧ
противоу имъ и съмѧтоша сѧ всѧ и быс҃ сѣцѧ зла и люта мьстиславъ же кыѥвьскыи
кн҃зь видѧ се зло не движе сѧ съ мѣста никамо же сталъ бо бѣ на горѣ надъ рѣкою
надъ калкомь бѣ бо мѣсто то камѧнисто и тоу оугоши городъ около себе въ колѣхъ и
би сѧ с ними из города того по г҃ дн҃и ини же татари поидоша по роус҃скыхъ
кн҃зихъ бьюче до днѣпрѧ а оу города тог҃ оста в҃ воѥводѣ цьгырканъ и тешюканъ на
мьстислав҃ и на зѧти его на андрѣя и на ольксандра доубровьцьскаго беста бо в҃
кн҃зѧ съ мьстиславом҃ тоу ж҃ и бродници съ татары быша и воѥвода плоскына и тъ
оканьныи воѥвода цѣловавъ крс҃тъ чес҃ныи къ мьстислав҃ и къ обѣма кн҃зема око
ихъ не избити нъ поус҃ти ихъ на искоупъ и сълга оканьныи прѣда ихъ извѧзавъ
татаромъ а город възѧшь и люди исѣкоша и тоу костью падоша а кн҃зи имъше
издавиша подъкладъше подъ дъскы а сами вѣрхоу сѣдоша обѣдати и так҃ животъ ихъ
концѧша а иныхъ кн҃зь до днѣпрѣ гонѧче оубиша ѕ҃ ст҃ослав҃ яневьскаго изѧслав҃
ингворовицѧ ст҃ослав҃ шюмьскаго мьстислав҃ церниговьскаго съ сн҃мь гюргѧ
невѣжьскаго тъгда же мьстислав҃ мьстислалиць переже перебегъ днѣпрь ѿрѣя ѿ
берега лодьѥ да не идоуть татари по нихъ а самъ ѡдва оубежа а прочии вои десѧтыи
приде кождо въ своя си а иныхъ половци побіша ис конѧ а иного ис порта и тако за
грѣхы наша б҃ъ въложі недооумениѥ въ нас҃ и погыбе мног҃ бе щисла людии и быс҃
въпль и плачь и печѧль по городомъ и по селомъ си же злоба сътвори сѧ мс҃цѧ маия
въ л а҃ на стог҃ ерѣмья татари же възвратиша сѧ ѿ рѣкы днѣпрѧ и не съвѣдаемъ
ѿкоудоу соуть пришли и кдѣ сѧ дѣша опѧть бъ҃ вѣсть ѿколе приде на нас҃ за грѣхы
наша в тож҃ лѣт҃ съвершиша црк҃вь камѧнѹ ст҃го михаила твьрдислав҃ и феодоръ
томьж҃ лѣт҃ бꙑс҃ громъ страшьнъ маиꙗ въ к҃ на стг҃о фаллѣѧ съгорѣ цр҃кꙑ ст҃ꙑꙗ
тро҃цѧ а в҃ члв҃ѣка мрт҃ва бꙑста въ тож҃ лѣт҃ създа борисовичь сменъ црк҃вь
камѧнѹ стг҃о павла и стг҃ смена б҃оприимьцѧ и ст҃ѹю костѧнтина и ѥленꙑ и ст҃иша
ноꙗбрѧ въ ѕ҃ на павловъ дн҃ь тогож҃ лѣт҃ ст҃ша црк҃вь ст҃г михаила на празд въ
тож҃ лѣт҃ поиде кн҃зь всеволодъ дрѹгоѥ из новагорода въ ноць ѹтаивъ сѧ съ всѣмъ
дворомь своимь и приѥхавъ сѣде на тържькѹ и приѥха къ немѹ оч҃ь гюрги съ пълкꙑ и
брат҃ ѥго ꙗрославъ и василко костѧнтиновиць съ ростовци михаилъ съ церниговьци и
послаша новгородци къ гюрьгю на тържькъ в҃ мѹж҃ кн҃же пѹс҃ к намъ дѣтѧ а самъ
поиди съ тържькѹ гюрги реч҃ посломъ вꙑдаите ми ꙗкима иванковицѧ микифора
тѹдоровицѧ иванка тимошкиницѧ сдилѹ савинїц вѧчка иваца радка не вꙑдадите ли а ꙗ
поилъ ѥсмь коне тьхвѣрью а ѥще волховомь напою новгородци же скопиша всю волость
а около города острогь доспеша а къ гюргю послаш҃ полюда вѧчеслава прокшиницѧ
иванка ꙗрꙑшевицѧ кнѧже кланѧѥмъ ти сѧ а брат҃и своѥи не вꙑдаваѥмъ а кръви не
проливаи пакꙑ ли твои мець а наше голов҃ новгородци же по пѹтьмъ сторожи
поставиша а твьрди издѣлаша хотѣша ѹмрети за ст҃ую софию о посадницѣ о иванцѣ о
дмитровици кн҃зь же гюрги съ нашими мѹжи мѹжь свои присла романа тꙑсѧчьского и
михаиловъ поимите ѹ мене мои шюринъ михаила новъгородци же послаша мѹжь свои по
михаила а гюрги съ кн҃зи поиде съ тържькѹ много имъ пакостивъ възѧ ѹ нихъ ҂з҃
новѹю҃ въ лѣт҃ ҂ѕ҃ ѱ҃ л҃ г приде кн҃зь михаилъ в новъгородъ сн҃ъ всеволожь внѹкъ
олговъ и бꙑс҃ льгъко по волости новѹгороду и тог҃ лѣт҃ иде кн҃зь михаилъ къ
гюргю поимѧ съ собою мѹжи новгородьскꙑꙗ правитъ товаровъ что поималъ на тържькѹ
и по своѥи волости тогоже лѣт҃ приде кн҃зь михаилъ исправивъ товарꙑ ѹ гюргѧ и
ста на ꙗрослали дворѣ и реч҃ новгородьчемъ не хочю ѹ васъ кнѧжити идѹ цьрниговѹ
гость къ мнѣ пѹскаите а ꙗко землѧ ваша тако землѧ моꙗ новгородци же много ѹимаша
и молѧче сѧ и не могоша ѥго ѹмолити и так҃ проводиша и съ цьстью новгородци же
послаша къ ꙗрославѹ переꙗславлю приде архѥпс҃пъ антонии ис перемꙑшлѧ въ
новгородъ и сѣде на своѥмь столѣ и ради бꙑша новгородьци своѥмѹ влд҃цѣ тоиже
зимѣ придоша литва повоѥваша около търожкѹ бе щисла и не доганѧша тържѹ за г҃
вьрстꙑ беше бо ихъ ҂з҃ и гость биша многъ и торопьцьскѹю волость всю поимаша
кн҃зь же ꙗрославъ и володимиръ съ снм҃ъ и с новотържьци кнѧжь дворъ новгородцевъ
мало торопцѧне съ кн҃зьмь своимь двд҃мь поидоша по нихъ а новгородци послаша они
же дошедъше рѹс҃ въспѧтиша сѧ кн҃зь же ꙗрославъ съгони ѥ на въст҃ѣ и наворопи на
не и так҃ бж҃иѥю помочью и ст҃ꙑꙗ софиꙗ ѿимаша всь полонъ а самѣхъ избиша ҂в҃ а
прокъ ихъ разбегоша сѧ тѹ же ѹбиша кн҃зѧ торопьчьскаго дв҃да и василѧ меченошю
ꙗрославлѧ въ лѣт҃ ҂ѕ҃ ѱ҃ л҃ д приде кн҃зь ꙗрослав҃ в новъгородъ и не положи того
въ гнѣвъ оже не пошьли по немь тъгда поставиша црк҃вь ст҃го ржс҃тва хв҃а въ тоже
лѣт҃ прѣстави сѧ игѹменъ стг҃о георгиꙗ саватиꙗ архимандритъ новгородьскꙑи април҃
въ ѕ҃і дн҃ь въ великꙑи четвьк҃ прѣж҃ своѥго прѣставлениꙗ саватии съзва влд҃кѹ
антониꙗ и посадника иванка и всѣ новгородце и запраша братьѥ своѥи и всѣхъ
новгородьць изберете собѣ игѹмена они же рекоша кого тꙑ блгс҃виши онъ же рече
въвѣдете грьцина поп҃ ст҃ѹю костѧнтинѹ и ѥленꙑ и във҃доша мѹж҃ добра и зѣло
боꙗща сѧ б҃а грьцина и постригоша и тог҃ дн҃и марта въ в҃ на ст҃ федота и
поставиша и игѹменомь марта въ и҃ на ст҃го феѳилакта на сборъ тог҃же лѣт҃
заложиша црк҃вь ст҃го иꙗкова камѧнѹ въ неревьскемъ конц въ лѣт҃ ҂ѕ҃ ѱ҃ л҃ е иде
кн҃зь ѧрославъ съ новгородци на ѥмь и повоѥва всю землю и полонъ приведе бе
щисла тогож҃ лѣт҃ ижгоша вълхвꙑ д҃ творѧхуть ѥ потворꙑ дѣюще а б҃ъ вѣсть и
съжгоша ихъ на ꙗрослали дворе въ тож҃ лѣт҃ исписа црк҃вь ст҃х м҃ вѧчеславъ
малꙑшевъ вънѹкъ а и б҃ъ ѥмѹ сп҃сение въ лѣт҃ ҂ѕ҃ ѱ҃ л҃ ѳ загорѣ сѧ ѿ матѣѥва
двора ѿ вꙑшковицѧ и погорѣ вьсь коньць славьньскꙑи оли и до концѧ хълма мимо
стг҃о илию нъ ѹблюде б҃ъ ст҃хъ црк҃въ нъ толми бѧше лютъ пожаръ ꙗко по водѣ огнь
горѧше ходѧ чрѣсъ вълхово всѣмъ людьмъ зрѧщимъ и головъ нѣколико истопѣ въ
волховѣ тогож҃ лѣт҃ ѿкрꙑ б҃ъ млс҃рдиѥ своѥ на нас҃ грѣшнꙑхъ створи млс҃ть свою
въскорѣ прибѣгоша нѣмьци и замориꙗ съ житомь и мѹкою и створиша много добра а
ѹже бѧше при конци городъ сии тоиже осени ходи ꙗрославъ ратию на цьрниговѣскѹю
волость с новгородци и съ всѣю властью своѥю на михаила и пожьже шереньскъ и
стоꙗвъ подъ мосальскомь и въспѧти сѧ въспѧть истративъ обилиꙗ мъного тѹж҃ подъ
городомь застрѣлиша олдана подвоискаго и без мира ѿидоша томьж҃ лѣт҃ прѣстави сѧ
водовикъ вънездъ посадник҃ новгородьскꙑи въ цьрниговѣ в лѣт҃ ҂ѕ҃ ѱ҃ о҃ з придоша
нѣмци в силѣ велицѣ подъ пльсковъ в нед всѣх҃ ст҃хъ і пристѹпиша к городу і не
ѹспѣша ничтоже но большюю ранѹ въсприꙗша и стоꙗша і҃ дн҃ии новгородци же съ
кн҃земь юрьемь погониша сѧ по нихъ інии на конихъ а іниі в насадѣхъ поѣхаша
вборзѣ і ꙗко ѹвѣдаша нѣмци новгородьскꙑи полкъ побѣгоша за рѣкѹ новгородци же
приѣхаша въ пльсковъ и взѧша миръ чресъ рѣкѹ на всеі воли новгородьскои тог҃же
лѣт҃ приѣха кн҃зь ꙗрослав҃ в новъгородъ і нача жалити мѹжи мои і брат҃ꙗ моꙗ і
ваша побита а вꙑ розъратили сѧ с нѣмци на жирослава двд҃овича і на міхаіла
мишинича і на юрьꙗ сбꙑславича хотѧ іхъ лишити волости новгородци же сташа за
них҃ кн҃зь же хотѣ із города ѣхати новгородци же кланѧхѹ сѧ емѹ кн҃же тѣмъ гнѣва
ѿдаі а ѿ нас҃ не ѣзди еще бо не добрѣ сѧ бѧхѹ ѹмирили с нѣмци кн҃зь же того не
послѹша і поѣха проче і послаша влд҃кѹ с вѧтшими мѹжи с молбою и въспѧтиша і с
броньници тог[даже даша тꙑсѧчьское ратиборѹ клѹксовичю по кнж҃и воли тог҃же лѣт҃
на зимѹ кн҃зь ꙗрослав҃ с новгородци сдѹмавъ посла на низовьскѹю землю ст҃ъслава
полковъ копитъ і совкѹпи всѣх҃ кнз҃ии і полкѹ бе щисла и приде в новъгородъ і
бѧше тѹ баскакъ великъ володимирьскꙑи іменемь амраганъ і хотѣша ити къ колꙑваню
і ѹвѣдавше нѣмци прислаша послꙑ с молбою кланѧем сѧ на всеі воли вашеи норовꙑ
всеі ѿстѹпаем сѧ а крови не проливаите і тако новгородци гадавше взѧша миръ на
всеі воли своеі кнз҃ь же хотѣ іти на корѣлѹ і ѹмолиша і новгородци не ити на
корѣлѹ кн҃зь же ѿсла полкꙑ назадъ в лѣт҃ ҂ѕ҃ ѱ҃ о҃ и престави с҃ варл҃мъ игуменъ
стг҃о георгиꙗ архимандритъ новгородьскꙑи тог҃же лѣт҃ бꙑс҃ мѧтежь в новѣгородѣ
начаша ізгонити кн҃зѧ ꙗрослав҃ із города і съзвониша вѣче на ꙗрославли дворѣ і
ѹбиша іванка а іниі вбѣгоша в николѹ ст҃ꙑи а заут҃ побѣгоша къ кн҃зю на городище
тꙑсѧчьскꙑи ратиборъ гаврило кꙑꙗниновъ и іниі приꙗтели его і взѧша домꙑ іхъ на
разграбление і хоромꙑ рознесоша а къ кнз҃ю послаша на городище ісписавше на
грамотѹ всю винѹ его чемѹ еси ѿꙗлъ волховъ гоголнꙑми ловци а поле ѿꙗлъ еси
заꙗчими ловці чемѹ взѧлъ еси олеѯинъ дворъ морткинича чемѹ поималъ еси серебро
на микифорѣ манускиничи і на романѣ болдꙑжевичи і на варфломѣи а іное чемѹ
вꙑводишь ѿ нас҃ іноземца котории ѹ насъ живѹть а тог҃ мног҃ винꙑ его а нꙑн҃
кн҃же не можемъ терпѣти твоего насильꙗ поѣди ѿ насъ а мꙑ собѣ кнз҃ѧ промꙑслимъ
кн҃зь же присла на вѣче ст҃ъслава і андрѣꙗ воротиславича с поклономь тог҃ всего
лишю сѧ а крс҃тъ цѣлѹю на всеі воли вашеі новгородци же ѿвѣчаша кн҃же поѣди
проче не хотимъ тебе али идемъ всь новъгородъ прогонитъ тебе кн҃зь же поіде из
города по неволи новгородци же послаша по дмитриꙗ алеѯандровича дмитриі же ѿреч҃
сѧ тако река не хочю взѧти стола передъ стрꙑемь своемь і бꙑша новгородци печални
а ꙗрослав҃ нача полкꙑ копиті на новъгородъ і бѣ послалъ къ цс҃рю татарьскѹ
ратибора помочи просѧ на новъгородъ и се ѹчювъ кн҃зь василии ꙗрославич҃ присла
послꙑ в новъгород҃ река так҃ кланѧю сѧ ст҃ои софьи і мѹжемъ новгородцемъ слꙑшалъ
есмь аже ꙗрослав҃ идеть на новъгородъ со всею силою своею і дмитриі с
переꙗславци і глѣбъ съ смолнѧнꙑ жаль ми своеꙗ оч҃инꙑ а самъ поѣха в татарꙑ поіма
съ собою петрила рꙑчага і михаіла пинещинича і възврати татарьскѹю рать тако
рекъ цс҃рви новгородци прави а ꙗрославъ виновать ѹже бо бѧше цс҃рь ѿпѹстилъ рать
на новъгородъ по ратиборовѹ лжівомѹ словѹ реч҃ бо ратиборъ цс҃рю новгородци тебе
не слѹшають мꙑ дани прошали тобѣ і они нас҃ вꙑгнали а інѣхъ избили а домꙑ наша
розграбили а ꙗрослава бещьствовали новгородци же поставиша острогъ около города
по обѣ странѣ а товаръ въвозиша в город҃ и пригониша сторожи ꙗрославли мало не
до городища і вꙑідоша всь град҃ въ оружии ѿ мала і до велика къ городищю і
стоꙗша два дн҃и пѣши за жилотѹгомъ а коневьници за городищемь то ѹвѣдавъ
ꙗрославъ поіде об онѹ сторонѹ к рѹсѣ і сѣде в рѹсѣ а в новъгородъ присла
твориміра всего что вашего нелюбиꙗ до мене тог҃ лишаю сѧ а кн҃зи вси за мене
порѹчат сѧ новгородци же послаша к немѹ лазорѧ моісиевича кн҃же сдѹмалъ еси на
ст҃ѹю софью поѣди ать ізъмремъ чс҃тно за ст҃ѹю софью ѹ нас҃ кн҃зѧ нѣтѹть но б҃ъ
і правда и ст҃аꙗ софьꙗ а тебе не хочемъ і совкѹпи сѧ в новъгородъ всѧ волость
новгородьскаꙗ пльсковичи ладожане корѣла іжера вожане і ідоша в голино ѿ мала і
до велика і стоꙗша нед҃лю на бродѣ а ꙗрославль полкъ об онѹ сторонѹ і присла
мктрополитъ грамѹ в новъгородъ река так҃ мнѣ порѹчилъ б҃ъ архиепс҃пию в рѹсьскоі
землі вамъ слѹшати б҃а і мене кръви не проливаіте а ꙗрославъ всеѣ злобꙑ лишает
сѧ а за то ꙗзъ порѹчаю сѧ аже бѹдете і крс҃тъ цѣловали ꙗзъ за то приіму опитемью
и ѿвѣчаю за то пред҃ бм҃ь і не да б҃ъ кровопролитиꙗ хрс҃тьꙗномъ і присла
ꙗрославъ с поклономь в новъгород҃скꙑи полкъ і взѧша миръ на всеі воли
новгородьскои і посадиша ꙗрослава і водиша и къ крс҃тѹ тог҃ же лѣт҃ на зимѹ іде
кн҃зь ꙗрославъ въ володимирь і ѿтолѣ іде въ ордѹ а в новѣгородѣ остави андрѣꙗ
воротиславича а пльсковичемъ дасть кн҃зѧ аигѹста в лѣт҃ ҂ѕ҃ ѱ҃ о҃ ѳ померче
сл҃нце въ е҃ю нед҃ пос҃ средѣ ѹтра і пакꙑ наполни сѧ і ради бꙑхомъ тог҃же лѣт҃
постави цркв҃ь ст҃го савꙑ федоръ хотовичь поставиша же і дрѹг҃ю цркв҃ь козмꙑ и
демьꙗна на холопьі ѹлици в лѣт҃ ҂ѕ҃ ѱ҃ п҃ престави сѧ кн҃зь великꙑи
новгородьскꙑі ꙗрославъ ꙗрославичь в татарѣхъ і положиша і въ тфѣри ѹ ст҃ою
козм[ꙑ і демьꙗна і присла дмитриі к[н҃зь послꙑ своꙗ в новъгород҃ с поклономь
хотѧ сѣсти в новѣгородѣ а василии ꙗрославичь також҃ присла с поклономь хотѧ
сѣсти на столѣ і сташа обоі послꙑ на ꙗрославли дворѣ новгородци же съ
посадникомь павшею ꙗша сѧ по дмитриꙗ і послаша по него тог҃же лѣт҃ приѣха кн҃зь
дмитриі алеѯандрович҃ в новъгород҃ і сѣде на столѣ мс҃ца октѧб҃ въ ѳ҃ Мс҃ца
април҃ иі҃ в сѹб҃ великѹю въ а҃ час҃ ночи загорѣ сѧ на варѧжьскоі ѹлици і створи
сѧ горе велико по нашимъ грѣхомъ въздвиже сѧ бѹрѧ с вихромъ і тако бꙑс҃ силенъ
огнь вборзѣ кто мало что похвативъ вꙑбѣжа ізъ своего двора а іное все огнь взѧ і
верже сѧ огнь из нѣмечьского двора в неревъскꙑи конець загорѣ сѧ на холопьи
ѹлици а тамо того силнѣе огнь а неревлѧне на оноі сторонѣ а мостъ великꙑи огнь
заꙗлъ что въ цркв҃хъ все разграбиша ба҃ не боꙗче сѧ а вѣдѹче казнь би҃ю в
покаꙗниꙗ мѣсто горшее зло створиша въ ст҃омь иванѣ надъ товаромь сторожа ѹбиша а
въ ст҃ом҃ь ꙗковѣ сторожь сгорѣ на торговомъ полѹ ві҃ црк҃в нісгорѣ иконъ не
всѣхъ ѹспѣша вꙑносити ни книг҃ а въ хс҃вѣ цркв҃и нѣколико головъ сгорѣ і два
попа сгорѣша в неревьскомь конци і҃ црк҃ви исгорѣ і многа ѹзорочьꙗ въ црк҃вахъ і
мѹжь добръ сгорѣ елефѣрии лазоревичь і бꙑс҃ заѹтра печаль и сѣтование в радости
мѣсто то же все бꙑс҃ грѣхъ дѣлѧ нашихъ събꙑс҃ сѧ пррчс҃тво исаиꙗ пррк҃а еже реч҃
преложю праздникꙑ ваша въ плач҃ і ігрища ваша в сѣтование да бꙑхом сѧ остали ѿ
злобъ своіхъ твоꙗ бо есть гс҃и власть казнити и пакꙑ миловати казнивъ гс҃и
помилѹі нꙑ Тог҃ же лѣт҃ мцс҃а маіꙗ к в҃ на памѧт҃ ст҃го мѹч҃ василиска в пѧт҃
д҃.і нед҃ по пас҃ въ з҃ час҃ дн҃и престави сѧ архиепс҃пъ новгородскꙑи климентъ
бꙑвъ въ епс҃пии лѣт҃ к г҃ і положенъ бꙑс҃ въ притворѣ стъ҃іꙗ софиꙗ ѿ влдчнѧ
двора архимандритомь кюриломь і всѣми игѹменꙑ і всѣмь ерѣіскꙑмь чинмь і
посадникомь андрѣемь і всѣм҃ новгородці Тог҃же лѣт҃ престави с҃ довмонтъ кнз҃ь
пльсковьскꙑ мног҃ пострадавъ за сто҃ую софью і за сто҃ую трц҃ю По преставлении
же климентовѣ новгородци мног҃ гадавше с посадникомь андрѣемь възлюбиша вси бм҃ь
назнаменана мѹжа добра и смѣрена феоктиста игѹмена ст҃го блг҃вщниꙗ і съзвонивше
вѣче ѹ ст҃оі софьі кн҃зь борисъ андрѣевич҃ со всѣми новгородци въведоша его с
поклономь і посадиша і въ влдчни дворѣ донде ѹвѣдають кдѣ митрополіт҃ В лѣт҃ ѕ҃҂
ѿ и҃ приѣха мази митрополитъ в новъгородъ і ростовьскꙑи епс҃пъ семенъ і
тфѣрьскꙑи епс҃пъ андрѣи і поставиша архиепс҃па новѹгородѹ феоктиста знаменаша
его въ црк҃ви ст҃ою бориса і глѣба мс҃ца июл҃ к ѳ҃ тог҃же мс҃ца и поставиша его
въ ст҃оі софьи на памѧт҃ ст҃ою апс҃лѹ петра і павла і бꙑс҃ радсть новѹгородѹ о
своемь влдцѣ Тог҃же лѣт҃ веснѣ погорѣ новꙑі торгъ Тоѣже веснꙑ заложиша црк҃вь
каменѹ ст҃го михаил҃ на михаіловѣ ѹлици Тог҃же лѣт҃ срѹбиша д҃ црк҃ви стъ҃іꙗ
бц҃а в манастꙑри въ звѣринці і ст҃го лазорѧ і ст҃го дмитриꙗ на боꙗни ѹлкѣ і
ст҃ою бориса і глѣба на подолѣ Тог҃же лѣт҃ придоша ізъ замориꙗ свѣі в силѣ
велицѣ в невѹ приведоша изъ своеі земли мастерꙑ із великог҃ рима ѿ папꙑ мастеръ
приведоша нарочитъ поставиша городъ надъ невою на ѹсть охтꙑ рѣкꙑ и ѹтвердиша
твердостию несказаньною поставиша в немь порокꙑ похваливше сѧ оканьнии нарекоша
его вѣнець земли бѣ бо с ним҃и намѣстникъ королевъ именемь маскалка і посадивше
в немь мѹжи нарочитꙑи с воеводою стѣнемъ и ѿідоша кн҃зю велик҃мѹ тогда не бѹдѹщю
в новѣгород В лѣт҃ ѕ҃҂ ѿ ѳ҃ приде кн҃зь великꙑи андрѣі с полкꙑ низовьскꙑми і іде
с новгородци къ городу томѹ і приступиша к городу мс҃ца маꙗ иі҃ на памѧт҃ ст҃го
патрикиꙗ въ пѧт҃ пред сшествием҃ ст҃го дх҃а і потѧгнѹша крѣпко силою ст҃ꙑꙗ софьꙗ
і помощью ст҃ою бориса і глѣба твердость та ни во что же бꙑс҃ за вꙑсокоѹмье іхъ
зане всѹе трѹдъ ихъ безъ би҃ꙗ повелѣниꙗ град взѧт҃ бꙑс҃ овꙑхъ избиша і ісѣкоша а
інꙑхъ извѧзавше поведоша с города а град запалиша і розгребоша а покоі гс҃и въ
црс҃твиі своем҃ дша҃ тѣхъ іже ѹ города тог҃о головꙑ своꙗ положиша за ст҃ѹю софью
В лѣт҃ ѕ҃҂ ѿ і҃ заложиша город каменъ новѹгородѹ: Тог҃же лѣт҃ заложиша цркв҃ь
каменѹ ст҃ою бориса і глѣба котораꙗ порюшила сѧ Тог҃же лѣт҃ посꙑлаша послꙑ за
море в доньскѹю землю҃ і привезоша миръ докончавше: Тог҃же лѣт҃ поіде кн҃зь
великꙑи андрѣі в татарꙑ Тог҃же лѣт҃ свершиша црк҃вь стг҃о михаіла на михаіловѣ
ѹлици В лѣт҃ ѕ҃҂ ѿ аі҃ ѿꙗша посаднич҃ство ѹ семена климовича і даша братѹ его
андрѣю Тог҃же лѣт҃ срѹбиша д҃ црк҃ви деревѧнꙑ стог҃ георгиꙗ в торгѹ і стог҃
ивана ішковѹ і ст҃ою козмꙑ и демьꙗна на холопии ѹлици і стг҃о георгиꙗ на
борьковѣ ѹлици В тож҃ лѣт҃ на зимѹ бꙑс҃ зима тепла не бꙑс҃ снѣга чересъ всю зимѹ
і не добꙑша люд хлѣба і бꙑс҃ дороговь велика тѹга велика и печаль людемъ но не
ѿчаемъ с҃ млс҃ти твоеꙗ кажа гс҃и накажи а смр҃ти не предаі аще бо сгрѣшихомъ но
тебе не ѿстѹпихомъ казнивъ помилуі гс҃и члвкл҃бче не по нашимъ дѣломъ злꙑмъ но
по своеи велицѣі млс҃ти тꙑ еси бъ҃ нашь развѣ тебе иног҃ ба҃ не знаемъ В лѣт҃
ѕ҃҂ ѿ ві҃ престави с҃ великьіі кнз҃ь андрѣі александрович҃ внукъ великог҃
ꙗрослава мс҃ца іюл҃ к з҃ на памѧт҃ стог҃ пантелѣімона постригъ сѧ въ скиму і
положенъ бꙑс҃ на городци а боꙗре ѥго ѣхаша во тфѣрь и сопроста сѧ два кн҃зѧ о
великое кнѧжение михаіло ꙗрославич҃ тфѣрьскꙑи і юрьі данилович҃ московьскъіи і
поідоша въ ордѹ оба і мног҃ бꙑс҃ замѧтни сѹждальскоі земли во всѣхъ градѣхъ а в
новъгород вослаша тфѣричи намѣстникꙑ михаіловꙑ силою і не приꙗша іхъ но ідоша
новгородци в торжекъ блюстъ торжкѹ і совкѹпиша всю землю противѹ і съсꙑлаюче сѧ
послꙑ розъѣхаша сѧ докончавше до приѣзда кнз҃ии: В лѣт҃ ѕ҃҂ ѿ гі҃ постави семенъ
климович҃ црк҃вь каменѹ на воротѣхъ ѿ прѹсьскоі ѹлици Тог҃же лѣт҃ дѣлаша мостъ
новъ чересъ волховъ: Тог҃же лѣта сщн҃а бꙑс҃ црк҃ꙑ ст҃ою мч҃кѹ бориса і глѣба
великꙑмъ сщ҃ниемь архиепс҃пмь новгородскꙑмь фектистомь мс҃ца декб҃ ѳ҃ на
зача҃тье ст҃ꙑꙗ аннꙑ въ державѹ хс҃олюбиваго кнз҃ѧ михаіла В лѣт ѕ҃҂ ѿ ѕі҃ сѣде
кнз҃ь великꙑі михаіло ꙗрославичь внѹкъ великог҃ ꙗрослава всеводича въ новѣгородѣ
на столѣ в нед на сборъ стх҃ъ оць҃ х҃ л҃ іже в халкидонѣ Тог҃же лѣт҃ на зимѹ
вꙑіде архиепс҃пъ фектистъ изъ влдчнѧ двора своего дѣлѧ нездоровиꙗ блгс҃вивъ
новъгородъ і іде в манастꙑръ къ блгв҃щнию стъ҃іꙗ бц҃а ізволивъ молчаньное житие
Новгородци же вси съ игѹменꙑ и со всѣмь ерѣіскꙑмъ чин҃мь възлюбиша бм҃ь избрана
і ст҃ою софьею оца҃ его дх҃внаго дв҃да і съ чс҃тью посадиша і въ влдчни дворѣ а
фектистъ блгс҃ви его въ свое мѣсто і послаша ег҃ к митрополитѹ ставитъ Тог҃же
лѣт҃ ꙗкимоваꙗ столбовича постави црк҃вь каменѹ на кнж҃и дворѣ ст҃хъ оць҃ т҃҃ иі҃
іже в никиі: В лѣт ѕ҃҂ ѿ҃ зі҃ поставленъ бꙑс҃ въ володимири архиепс҃пъ
новѹгороду двд҃ъ петромь митрополитомъ мс҃ца іюн҃ е҃ на памѧт҃ стг҃о никандра і
прид в новъгород мс҃ца іюл҃ к҃ на ільінъ дн҃ь і срѣт҃ша і ігѹмени і поп҃ве і всь
новгородъ съ чс҃тью съ крс҃тꙑ і посадиша і на столѣ і ради бꙑша новгородци
своемѹ влдцѣ Тог҃же лѣт҃ на зимѹ даша посаднич҃ство михаилѹ павшиничю: В лѣт҃ ѕ҃
ѿ иі҃ ходиша новгородци в лодьꙗхъ и в лоівахъ въ озеро і ідоша в рѣкѹ ѹзьервѹ і
срѹбиша городъ на порозѣ новъ ветхꙑи сметавше Тог҃же лѣт҃ постави цр҃квь каменѹ
на коломцах архимандрит҃ кюрилъ ѹспѣние стъ҃іꙗ бц҃а а дрѹгѹю камену поставиша
црк҃вь на дѹбенкѣ покров҃ стъ҃іꙗ бц҃а стѧжаниемь раба би҃ꙗ олониꙗ мниха Тог҃же
лѣт҃ на зимѹ грабиша села около новагорода тоіже зимꙑ престави сѧ архиепс҃пъ
новгородскꙑи фектистъ мс҃ца декаб҃ к г҃ на памѧт҃ стх҃ъ мѹч҃ і҃ іже въ критѣ і
положенъ бꙑс҃ въ цркв҃и в манастꙑри стъ҃іѧ бца҃ блгвщ҃ниꙗ чс҃тно всѣмь ерѣіскꙑм҃
чиномь В лѣт҃ ѕ҃҂ ѿ ѳ҃і ходиша новгородци воіною на нѣмецьскую землю за море на
емь съ кн҃земь дмитриемь романовичемь і переѣхавше море взѧша первое кѹпецьскѹю
рѣкѹ села пожгоша і головꙑ поімаша а скотъ исѣкоша і тѹ ѹбиенъ бꙑс҃ костѧнтинъ
ільінъ сн҃ъ станимировича в загонѣ потомь взѧша чернѹю рѣкѹ всю і так҃ по черноі
придоша к городѹ ванаю і взѧша город і пожгоша а нѣмци възбѣгоша на дѣтинець
бѧше бо мѣсто велми силно твердо на какамени вꙑсоцѣ не імѣꙗ пристѹпа ни ѿкѹдѹже
і сослаша с поклономь просѧще мира новгородци же мира не даша и стоꙗша г҃ дни҃ і
г҃ ночи волость трѹче села великаꙗ пожгоша обилие все потравиша а скота не
оставиша ни рога і потомь идѹче взѧша кавгалѹ рѣкѹ і пернѹ рѣкѹ і вꙑидоша на
море і придоша здорови вси в новъгородъ Тоіж҃ веснꙑ маꙗ ѳ҃і в ночь загорѣ сѧ на
ꙗневѣ ѹлици і сгорѣ дворовъ безъ г҃ и м҃ а головъ сгорѣ з.ро И потомь іюн҃ к и҃
в ноч҃ загорѣ сѧ на розважи ѹлици глѣбовъ дворъ і погорѣ конець неревьскꙑи сѣмо
до гребли а сѣмо і за борьковѹ ѹлицю і сгорѣ цркв҃ь ст҃ою козмꙑ і демьꙗна і
друг҃ꙗ стг҃о савꙑ і четꙑридесѧт҃ цркв҃ь огорѣ і домове добрии о горе брат҃е лютъ
бѧш҃ пожаръ с вѣтромь и вихромь а злии члв҃ци и недобрии ба҃ не боꙗче сѧ видѧще
людемъ погꙑбель пограбиша чюжаꙗ імѣниѧ҃ Потомь июл҃ ѕі҃ в ноч҃ загорѣ сѧ на
ільінѣ ѹлици і тѹ такоже бꙑс҃ лютъ пожаръ вихромь на борзѣ трѣскомь і погорѣ
торгъ і домове по рогатицю а црк҃виі сгорѣ деревѧнꙑхъ з҃ стг҃о дмитриꙗ і стг҃о
георгиꙗ і ст҃ою бориса і глѣба і стг҃о івана ишкова і ст҃ꙑꙗ катеринꙑ і стог
прокопьѧ҃ і хс҃ва а каменꙑхъ ѕ҃ огорѣ з҃.ꙗ варѧжьскаꙗ а оканьнии члв҃ци також҃
ба҃ не боꙗще сѧ ни сѹда би҃ꙗ помнѧще ни жалѹюще своеꙗ брат҃ꙗ пограбиша чюжаꙗ
імѣниꙗ въздажь імъ гс҃и по дѣломъ ихъ Тог҃же лѣт҃ ѿꙗша посаднич҃ство ѹ михаіла і
даша семенѹ климовичю Тог҃же лѣт҃ архиепс҃пъ двд҃ъ постави црк҃вь каменѹ на
воротѣхъ ѿ неревьског҃ конца стг҃о володимира В лѣт ѕ҃҂ ѿ к҃ зарати сѧ кнз҃ь
михаіло к новѹгородѹ і намѣстникꙑ своꙗ вꙑведе не пѹстѧ обильꙗ в новъгород а
торжекъ заꙗ и бѣжичи і всю волость і іде влдка двд҃ъ во тфѣрь веснѣ в роспѹтье і
доконча миръ кнз҃ь ворота отвори а намѣстникꙑ своꙗ присла в новъгородъ: Тог҃же
лѣт҃ влдка двд҃ъ заложи црк҃вь каменѹ в неревьскомь конци на своемь дворищи во
имѧ стог҃ оц҃а николꙑ В лѣт ѕ҃҂ ѿ к҃ а вꙑѣха посадникъ ладожьскꙑи с ладожанꙑ въ
воінѹ і по грѣхомъ нашимъ ізъѣхаша нѣмци ладогѹ і пожгоша: Тог҃же лѣт҃ сщн҃а
бꙑс҃ црк҃ꙑ каменаꙗ ст҃го николꙑ в неревьскомь конци юже созда архиепс҃пъ двд҃ъ і
створи в неи вседн҃ьнѹю слѹжбу і черньци совъкѹпи В лѣт ѕ҃҂ ѿ к҃ в ізбиша корѣла
городчанъ кто бꙑлъ рѹси в корѣльскомь городкѣ і въведоша к собѣ нѣмець
новгородци же с намѣстникомь федоромь идоша на нихъ і передаша сѧ корѣла і
ізбиша новгородци нѣмець і корѣлѹ перевѣтниковъ: Тог҃же лѣт҃ приѣха федоръ
ржевьскꙑи в новъгород ѿ кнз҃ѧ юрьꙗ с москвꙑ і ізъима намѣстникꙑ михаіловꙑ і
держаша іхъ въ влдчни дворѣ а новгородци с кн҃земь федоромь поідош на волгѹ і
въііде кн҃зь дмитриі михаілович҃ со тфѣри і ста об ону сторонѹ волгꙑ і так҃
стоꙗша и до замороза а михаілѹ кнз҃ю тогда сѹщю въ ордѣ по семь докончаша съ
дмитриемь миръ і ѿтолѣ послаша по кнз҃ѧ юрьꙗ на москвѹ на всеі воли новгородскои
а сами възвратиша сѧ в новъгород: Тоіже зимъі пред великꙑмь заговѣниемь приѣха
кнз҃ь юрьі в новъгород на столъ съ братмь афанасьемь і ради бꙑша новгородци
своемѹ хотѣнию Тоіж҃ зимꙑ хлѣбъ бѧше дорогъ в новѣгород а въ пльсковѣ почали
бѧхѹ грабити недобрии люде села і дворꙑ в городѣ і клѣти на городѣ і ізбиша іхъ
пльскович҃ съ н҃ члвк҃ъ і потомь бꙑс҃ тіхо В лѣт҃ ѕ҃҂ ѿ к г҃ поіде кнз҃ь великꙑ
юрьи із новагород позванъ въ ордѹ ѿ црѧ҃ марта еі҃ в сѹб҃ лазоревѹ оставивъ в
новѣгородѣ брата своего афанасьꙗ Тог҃же лѣт҃ поіде кнз҃ь михаіло ізъ ордꙑ в рѹсь
ведꙑі съ собою татарꙑ оканьнаго таітемерѧ ѹслꙑшавше же новгородци съ кнѧземь
афанасьемь ізидоша к торжкѹ і пребꙑша тѹ съ ѕ҃ нед вѣсть переімаюче тогда же
поіде кнз҃ь михаіло со всею низовьскою землею і с татарꙑ к торжкѹ новгородци же
съ кн҃земь афанасьемь і с новоторжци ізидоша противѹ на поле бꙑс҃ же то
попѹщениемь би҃емь състѹпившема бо сѧ полкома обѣма бꙑс҃ сѣча зла і створи сѧ не
мало зла ізбиша мног҃ добрꙑхъ мѹж҃ і боꙗръ новгородскꙑхъ тѹ ѹбиша андрѣꙗ
климовича юрьꙗ мишинича михаіла павшинича силвана тимофѣꙗ андрѣꙗнова сн҃а
тꙑсѧцьского онанью мелѹева офонаса романовича і кѹпець добрꙑхъ много а інꙑхъ
новгородцевъ и новоторжьцевъ бъ҃ вѣсть а інии останокъ вбѣгоша в город і
затвориша с҃ в городѣ с кнз҃емь афанасьемь і присла кнзь михаіло к новгородцемъ
в торжекъ вꙑдаіте ми кнз҃ѧ афанасьꙗ і федора жревьского а ꙗзъ с вами миръ
докончаю і рекоша новгородци не вꙑдаемъ афанасьꙗ но ізмремъ вси чс҃тно за сто҃ую
софью и присла кнз҃ь михаіло опѧть вꙑдаіте ми федора жревьског҃ і не хотѣвше
вꙑдати по неволи вꙑдаша его і на собѣ докончаша е грив҃ серебра і докончаша миръ
и крс҃тъ цѣловаша і по мирѹ кнз҃ь михаіло призва к собѣ кнз҃ѧ афанасьꙗ і боꙗрꙑ
новгородскꙑи і ізъима іхъ і посла на тфѣрь в тали а останокъ люди в городѣ нача
продаꙗті колико ког҃ станеть а снасть ѿіма ѹ всѣхъ а боі бꙑс҃ мс҃ца феврарѧ і҃
на стог҃ муч҃ харлампиꙗ і посла кнз҃ь михаіло намѣстникꙑ своꙗ в новъгород а
посадничьство даша семенѹ климовичю В лѣт҃ ѕ҃҂ ѿ к д҃ вꙑідоша намѣстници
михаіловꙑ із новагорода і поіде кнз҃ь михаіло к новѹгороду со всею низовьскою
землею а новгородци ѹчиниша острогъ около города по обѣ сторонѣ і соіде сѧ всѧ
волость новгородскаꙗ пльсковичи ладожане рѹшане корѣла іжера вожане кнз҃ь же
михаіл не дошедъ города ста въ ѹстьꙗнѣхъ і так҃ мира не возма поіде проче не
ѹспѣвъ ничтоже но болшюю ранѹ въсприімъ възвративше бо сѧ въспѧть заблѹдиша въ
озерѣхъ і в болотѣхъ і начаша мерети гладмь ꙗдѧхѹ же и конинѹ а снасть свою
пожгоша а іное пометаша і придоша пѣши в домꙑ своꙗ пріімше ранѹ не малѹ: Тог҃же
лѣт҃ еще не дошедшю кнз҃ю михаилу до города ꙗша ігната бѣска и биша і на вѣчи і
свергоша і с моста въ волховъ творѧхѹть бо ег҃ перевѣтъ державша к михаилу а бъ҃
то вѣсть тогда же і данилъко писцевъ ѹбьенъ бꙑс҃ на рли ѿ своего холопа обадилъ
бо его бѧше к горожаномъ тако река і не послѹша его кн҃зь Тог҃же лѣт҃ приходиша
нѣмци въ озеро ладожьское і побиша мног҃ обонижьскꙑхъ кѹпець В лѣт҃ ѕ҃҂ ѿ к ѕ҃
ходиша новгородци воіною за море в полную рѣкѹ і мног҃ воеваша і взѧша людеревъ
город сѹмьског҃ кн҃зѧ і пискѹпль і прідоша в новъгород вси здорови Тог҃же лѣт҃
вꙑіде кнз҃ь великꙑі юрьі ізъ ордꙑ с татарꙑ і со всею низовьскою землею і поіде
ко тфѣри на кнз҃ѧ михаіла і приславъ телебѹгу позва новгородци і они приѣхавше в
торжекъ і докончаша съ кн҃змь михаіломь како не въстѹпати сѧ ни по одиномь
понеже не вѣдѧхѹ кнз҃ѧ юрьꙗ кдѣ есть і придоша пакꙑ в новъгород кн҃зю же юрью
пришедшю с полкꙑ близь тфѣри за м҃ верстъ і тѹ вꙑіде на нь кнз҃ь михаіло со
тфѣри і състѹпиша с҃ і бꙑс҃ сѣча зла мног҃ паде головъ о кнз҃и юрьи а брат҃ его
бориса і кн҃гꙑню юрьевѹ ꙗша і приведоша во тфѣрь тамо ю і смр҃ти предаша а самъ
прибѣжа в новъгородъ і позва новгородцевъ съ собою і ідоша с ним҃ всь новъгородъ
и пльсковъ поімше влдкѹ двд҃а съ собою і пришедше на волгѹ і докончаша с
михаіломь кн҃змь миръ како іти въ ордѹ обѣма а брата юрьева і кнг҃ꙑню пѹстити і
придоша новгородци вси в новъгород веснѣ сѹщи а кн҃зь юрьі іде на москвѹ і ѿтолѣ
въ ордѹ В лѣт҃ ѕ҃҂ ѿ к҃ з ѹби цс҃рь въ ордѣ кнз҃ѧ тфѣрьского михаіла а великое
кнжн҃ие дасть юрью і сн҃а михаілова костѧнтина і боꙗрꙑ его і присла кнѧзь юрьі в
новъгород брат҃ афанасьѧ В лѣт҃ ѕ҃҂ ѿ к и҃ ходи кнз҃ь юрꙑ ратью на рѧзань на
кнз҃ѧ івана рѧзаньског҃ і докончаша миръ В лѣт҃ ѕ҃҂ ѿ к ѳ҃ ходи кн҃зь юрьі ратью
на дмитриꙗ михаілович҃ тфѣрьского і прид в переꙗславль с полкꙑ і тѹ присла кн҃зь
дмитриі влдкѹ тфѣрьского і докончаша миръ на двѹ тꙑ[сѧ]чю серебра а кнжн҃иꙗ
вели[ко]го дмитрию не подъимати Тог҃же лѣт҃ мс҃ца іюн҃ к ѕ҃ бꙑс҃ знаме[н]ие въ
слнц҃и пред обѣднею чс҃тѹ сѹщю нбо҃у внезапѹ померче слн҃це ꙗко на час҃ і бꙑс҃
ꙗко мс҃ць е҃ ночии і тма бꙑс҃ ꙗко в зимнюю ночь і пакꙑ наполни сѧ по малѹ і ради
бꙑхом҃ В лѣт҃ ѕ҃҂ ѿ л҃ прид кнз҃ь юрьі в новъгород познанъ новгородци і повелѣ
порокꙑ чинити Тогда же приходиша нѣмци ратью къ корѣльскомѹ городкѹ и не взѧша
его Тог҃же лѣт҃ поіде кнз҃ь великꙑи юрьі с новгородци къ вꙑборѹ городѹ
нѣмецьскомѹ і биша і ѕ҃.ю пороковъ твердъ бо бѣ і ізбиша мног҃ нѣмець в город а
інꙑхъ извѣшаша а інꙑхъ на низъ поведоша і стоꙗвше мс҃ць пристѹпиша і не взѧша
его но за грѣх҃ наша нѣколико мѹж҃ добрꙑхъ: паде Тог҃же лѣт҃ пр[ѣ]стави сѧ кн҃зь
афанасии брат҃ [юрь]евъ постригъ сѧ в черньци і положиша і ѹ стг҃о спс҃а на
городищи Тог҃же лѣт҃ ходи кнѧзь дмитриі михаіловичь въ ордѹ і подъ[ꙗ в]еликое
кнж҃ние Тог҃же лѣт҃ приход[и в рѹсь посолъ силенъ изъ ордꙑ іменемь ахмꙑлъ і
мног҃ створи пакости по низовьскоі земли мног҃ посѣче хрс҃тьꙗнъ а інꙑх҃ поведе
въ ордѹ Кнз҃ь же юрьі пришедъ ѿ вꙑбора і поіде на низъ мног҃ моливъ новгородци а
бꙑша и проводили і бꙑвшю емѹ на ѹрдомѣ і тѹ кнз҃ь алеѯандръ михаіловичь со тфѣри
нападе на нь да кнз҃ь юрьи самъ ѹбѣжа в малѣ и вбѣжа въ пльсковъ а товаръ его
всь разграбиша а въ пльсковѣ бѧше литовьскꙑі кнз҃ь двдк҃о і ѿтолѣ призваша і
новгородци по крс҃тномѹ цѣлованию: В лѣт҃ ѕ҃҂ ѿ л а҃ ходиша новгородци съ
кн҃земь юрьемь і поставиша город на ѹсть невꙑ на орѣховомь островѣ тѹ же
приѣхавше послꙑ великꙑ ѿ свѣіского королѧ докончаша миръ вѣчнꙑи съ кнз҃емь и с
новꙑмьгородомь по староі пошлинѣ Тог҃же лѣт҃ воеваша литва ловоть і ѹгониша іхъ
новгородци и биша ꙗ а інии ѹбѣжаша Тог҃же лѣт҃ заратиша с҃ ѹстьюжане с
новгородци ізъимаша новгородцевъ кто ходилъ на юргу і ограбиша іхъ В лѣт҃ ѕ҃҂ ѿ
л в҃ ідоша новгородци с кн҃земь юрьемь на заволочье і взѧша ѹстьюгъ на щитъ і
придоша на двинѹ і тѹ прислаша послꙑ кн҃зи ѹстьюжьскꙑи къ кнз҃ю і к новгородцемъ
і докончаша миръ по староі пошлинѣ і придоша новгородци вси здорови а кн҃зь юрьі
поіде въ ордѹ ізъ заволочьꙗ по камѣ рѣцѣ Тогож҃ лѣт҃ свершиша хс҃вѹ каменѹ
цркв҃ь і сщ҃а ю влдка двд҃ъ Тоіже зимꙑ прѣстави с҃ архиепс҃пъ новгородъскꙑи
дв҃дъ мс҃ца феврар҃ е҃ на памѧт҃ ст҃оі мч҃ци агафьі і положиша і въ притворѣ ѹ
ст҃оі софьі посторонь климента Тогда же сдѹмавше новгородци і ігѹмени і поп҃ве і
черньци і всь новъгород възлюбиша вси бм҃ь назнаменана моісиꙗ преж҃ бꙑвша
архимандритомь ѹ стг҃о георгиꙗ потомь вꙑшелъ бѧше по своеи воли къ ст҃оі бц҃и на
коломци въ своі манастꙑрь і възведоша і на сѣни і посадиша і въ влдчни дворѣ
дондеже позоветь его митрополитъ В лѣт҃ ѕ҃҂ ѿ л г҃ прид ізъ ордꙑ кнз҃ь олеѯандръ
михаіловичь і татарове с нимь должници Тог҃же лѣт҃ поѣха влдка моісии к
митрополитѹ ставитъ с҃ на москвѹ і прівезоша при нем҃ кнз҃ѧ великог҃ юрьꙗ ізъ
ордꙑ сн҃а данилова внѹка алеѯандрова і погребоша і митрополитъ петръ і
архиепс҃пъ моісиі і тфѣрьскꙑи епс҃пъ варсонофии і ростовьскꙑі епс҃пъ прохоръ
рѧзаньскꙑі епс҃пъ григории в сѹб҃ а҃ пос҃ і плака сѧ его кнз҃ь іванъ і всь народ
плачемь великꙑм҃ ѿ мала и до велика ѹбилъ бо і бѧше въ ордѣ кнз҃ь дмитриі
михаілович҃ безъ цс҃рва слова не добро же бꙑс҃ і самомѹ еже бо сѣеть члв҃къ тож҃
і пожнеть В лѣт҃ ѕ҃҂ ѿ л д҃ приѣха в новъгородъ поставленъ архиепс҃пъ моісии во
вторник҃ на вербьноі нед Тог҃же лѣт҃ мс҃ца авгѹс҃ к и҃ загорѣ сѧ на боꙗни ѹлкѣ і
погорѣ до половинꙑ рогатици а славков҃ ѹлица ѿ дмитриꙗ ст҃го і до полѧ і цр҃кꙑ
ст҃го климента сгорѣ Тог҃же лѣт҃ ѹби цс҃рь въ ордѣ кн҃зѧ дмітриꙗ михаіловича
Тоіж҃ зимꙑ престави с҃ митрополитъ петръ всеꙗ рѹси на москвѣ і положиша і въ
црк҃ви ст҃ꙑꙗ бц҃а юже самъ началъ здати каменѹ млт҃вми его ѹ гроба его створи
бъ҃ чюдеса Тог҃же лѣт҃ приѣхаш҃ послꙑ із литвꙑ брат҃ гѣдиминовъ кнз҃ѧ
литовьског҃ воіни полот҃скꙑи кнз҃ь василии мѣньскꙑи кн҃зь федоръ ст҃ъславич҃ і
докончаша миръ с новгородци и с нѣмци В лѣт҃ ѕ҃҂ ѿ л е҃ бꙑс҃ мѧтежь в новѣгородѣ
і пограбиша дворъ остафьевъ дворѧнинцевъ и пожгоша всь Тог҃же лѣт҃ постави
црк҃вь ст҃оі бц҃и ржс҃тво архиепс҃пъ моісиі въ десѧтинѣ Тог҃же лѣт҃ на ѹспѣн҃е
ст҃ꙑꙗ бц҃а кнз҃ь алеѯандръ михаіловичь ізби татаръ мног҃ во тфѣри і по інꙑмъ
городом҃ і торговци гость хопꙑльскꙑи исѣче Пришелъ бо бѧше посолъ силенъ изъ
ордꙑ іменемь шевкалъ съ множ҃ствомъ татаръ И присла кнз҃ь олеѯандръ послꙑ к
новгородцемъ хотѧ бѣчи в новъгород і не приꙗша ег҃ Тог҃же лѣт҃ присла кн҃зь
иванъ даниловичь намѣстникꙑ своꙗ в новъгород а самъ иде въ ордѹ На тѹж҃ зимѹ
приде рать татарьскаѧ множ҃ство много і взѧша тфѣрь і кашинъ і новоторжьскѹю
волость і просто рещи всю землю рѹс҃скѹю положиша пѹстѹ толко новъгородѹ блюде
бъ҃ и ст҃аꙗ софьꙗ а кнз҃ь олеѯандръ вбѣжа въ пльсковъ а костѧнтинъ брат҃ его і
василиі в ладогѹ і в новъгород прислаша послꙑ татарове і даша імъ новгородци в҃҂
серебра і своі послꙑ послаша с ними к воеводамъ съ множ҃ствомь даровъ Ѹбиша же
тогда татарове івана кн҃зѧ рѧзаньского: В лѣт҃ ѕ҃҂ ѿ л ѕ҃ ходи кн҃зь велик҃ꙑи
іванъ данилович҃ і костѧнтинъ михаілович҃ а новгородци ѿ себе послаша федора
колесницю въ ордѹ къ цс҃рви і ѿпѹсти ꙗ цс҃рь повелѣвъ іскати кнз҃ѧ алеѯандра і
посла кн҃зь иванъ своі послꙑ а новгородци ѿ себе влдкѹ моісиꙗ і аврама
тꙑсѧчьског҃ къ кнз҃ю олеѯандрѹ въ пльсковъ велѧче емѹ а бꙑ пошелъ въ ордѹ і не
послуша Тог҃же лѣт҃ погорѣ юрьевъ нѣмецьскꙑі всь і божници іхъ і полатꙑ каменꙑи
скрѹшивше сѧ падоша і сгорѣ нѣмець в полатахъ в҃҂ и ф҃ і л҃ а рѹси д҃ члв҃кꙑ В
лѣт҃ ѕ҃҂ ѿ л з҃ прид в новъгород на столъ кн҃зь великꙑи іванъ даниловичь внѹкъ
олеѯандровъ марта к ѕ҃ на сборъ архн҃гла гаврила бѧхѹ же с ним҃ і тфѣрьскꙑи кнзи
костѧнтинъ и василии і олеѯандръ сѹждальскꙑи і інꙑхъ мног҃ рѹсскꙑхъ кнѧзии
Тог҃же лѣт҃ ѹбиша въ юрьевѣ новгородского посла мѹжа чс҃тна івана сꙑпа҃ Тог҃же
лѣт҃ приходи в новъгород митрополитъ грьчинъ родмь іменемь феогностъ Тог҃же лѣт҃
поіде кнз҃ь іванъ со всѣм҃ кнз҃и і с новꙑмъгородомь къ пльсковѹ ратью і ѹвѣдавше
пльсковичи вꙑпровадиша кн҃зѧ олеѯандра ѿ себе а къ кнз҃ю івану і к новгородцемъ
прислаша послꙑ с поклономь въ опокѹ и докончаша миръ Тоіж҃ зимꙑ ізбиша
новгородцевъ котории бꙑли пошли на юргѹ ѹстьюжьскꙑи кнз҃и Тог҃же лѣт҃ безъ кнз҃ѧ
і без новгородцевъ загорѣ сѧ ондрѣшковъ дворъ въ плотникѣхъ і погорѣ і до федора
стг҃о і потом҃ на тоіж҃ нед погорѣ ільіна ѹлица мало не всѧ і лѹбѧница і црк҃ꙑ
стг҃о спс҃а і стог҃ лукꙑ сгорѣ В лѣт ѕ҃҂ ѿ л и҃ постриже сѧ въ скимѹ архиепс҃пъ
моісиі по своеі воли і мног҃ молиша і новгородци всѣм҃ новꙑмьгородомь с
поклономь а бꙑ пакꙑ сѣлъ на своемь прс҃тлѣ і не послуша но блгсви ꙗ рекъ
ізберѣте ѿ себе мѹжа таког҃ достоіна а ꙗзъ васъ блгс҃влѧю і мног҃ гадавше
новгородци і бꙑша безъ влдкꙑ съ и҃ мс҃ць і възлюбиша всь новъгород і ігѹмени и
поп҃ве бм҃ь назнаменана григорьѧ калѣкѹ мѹж҃ добра і смѣрена попа бꙑвша ѹ ст҃ою
козмꙑ і демьꙗна на холопьі ѹліци і постриж҃ сѧ въ ст҃ꙑи англс҃кꙑи образъ мс҃ца
генвар҃ і наречнъ бꙑс҃ василии і посадиша і въ влдчни дворѣ дондеже послють к
митрополитѹ Тоіж҃ зимꙑ приѣхаша послове ѿ митрополита із велꙑньскоі земли
федорко і семенко на стрс҃тноі нед҃ позꙑватъ на ставление Тогож҃ лѣт҃ поставиша
васильꙗ въ велꙑньскои земли в новъгородъ В лѣт҃ ѕ҃҂ ѿ л ѳ҃ мс҃ца ноꙗбрѧ въ л҃ на
памѧт҃ стг҃о апс҃ла андрѣꙗ бꙑс҃ помрачениѥ въ слн҃ци и стоꙗ ѿ а.҃го час҃ до
г҃.го В лѣт҃ ѕ҃҂ ѿ м҃ въсташа крамолници в новѣгородѣ и ѿꙗша посадничьство ѹ
федора ѹ ахмꙑла и даша захарьи михаиловичю и пограбиша дворъ смена судокова а
брата ѥго сенефонта села пограбиша Тогож҃ лѣт҃ великꙑи кнѧзь иванъ приде изъ
ωрдꙑ и възверже гнѣвъ на новъгородъ просѧ ѹ нихъ серебра закамьского и в томъ
взѧ торжекъ и бѣжичьскꙑи верхъ за новгород[с]кѹю измѣнѹ Томже лѣ ωтꙗша
посадничьство ѹ захарьꙗ и даша матфѣю В лѣт҃ ѕ҃҂ ѿ м҃ а приде кнѧзь иванъ в
торжекъ съ всими кнѧзи низовьскꙑми и с рѧзаньскꙑми и присла в новъгородъ сведе
намѣстникꙑ а самъ сѣде в торжькѹ ѿ крщ҃ниꙗ до сбора терѧꙗ волость новгородьскую
и послаша новгородьци послꙑ зовѹче ѥго в новъгород҃ архимандрита лаврентиꙗ
федора твердиславича луку валъфромѣѥва и ωнъ молбꙑ не приꙗлъ а ихъ не послушалъ
а мирѹ не да поѣха прочь Тогоже лѣт҃ архиепс҃пъ новгородьскꙑи василии постави
городъ каменъ въ два лѣт҃ и архимандритъ ст҃го юрьꙗ лаврентии постави стѣнꙑ
ст҃го юрьꙗ силою м҃ саженъ и съ заборолами В лѣт ѕ҃҂ ѿ м҃ е индик҃ е҃
наважениѥмь диꙗволимь сташа простаꙗ чадь на архимандрита ѥсифа а думои старого
архимандрита лаврентиꙗ и створиша вече и запроша ѥсифа въ цр҃кви ст҃го николꙑ и
сѣдоша около црк҃ви нощь и дн҃ь коромолници стрегуще ѥго а оже кто подъ другомъ
копаѥть ꙗму самъ впадет сѧ в ню В лѣт ѕ҃҂ ѿ н҃ г.҃еѥ индикт҃ лѣт г҃.ее поновлена
бꙑс҃ црк҃и си ст҃ꙑи геѡргии покровомь при великомъ кн҃зѣ семенѣ ивановичѣ при
архиѥпс҃пѣ новъгородьскомь василии при посадницѣ еѹстафьи при тꙑсѧчьскомь аврамѣ
промꙑсломь б҃иимь поспѣшениѥмь ст҃го мчн҃ка хс҃ва геѡргиꙗ повелѣниѥмь
г҃олюбиваго архимандрита новъгородьскомь ѥсифа В лѣт҃ ѕ҃҂ ѿ ѯ҃ добиша челомъ
новъгородьци боꙗре и чернꙑи люди архиѥпс҃пу новъгородьскому влд҃цѣ василию чтобꙑ
ѥси гс҃не ехалъ нарѧдилъ кострꙑ во орѣховѣ и онъ ехавъ кострꙑ нарѧдилъ и приеха
в новъгородъ и приехаша послове изо пскова биша челомъ влд҃цѣ василию ркуче такъ
бв҃и тако изволшю ст҃ои тро҃цѣ дѣтемъ твоимъ пьсковицемъ б҃ъ реклъ жити дотолѣ
чтобꙑ ѥси гне бꙑлъ ѹ ст҃ои трци и дѣтии своихъ блгс҃вилъ псковиць и онъ не
ѹмедли поѥха поимѧ собою архимандрита микифора игуменꙑ попове приеха въ псковъ
служи въ ст҃ои троци ѹ ст҃ои б҃ци на снѣтнои горѣ ѹ ст҃го михаила ѹ ивана
б҃ослова опѧть въ ст҃ои тро҃ци ходи около города со крс҃тꙑ и блгс҃ви дѣти своихъ
всихъ псковиць поѥха ис города доѥха до прощеника въ днь недѣлнꙑи обечеривши сѧ
за прощеникомъ сь едину версту на рѣцѣ на чересѣ сташа и разболѣ сѧ ту привезоша
ѥго в манастꙑри ко ст҃му михаилу ѹсть ѹзꙑ рѣки на шелонѣ и пристави сѧ ту на
памѧть ст҃го мч҃ка ѹакинфа въ вторникъ мц҃ѧ юлѧ привезоша и в новъгородъ в
четвьргь мс҃цѧ юлѧ въ е҃ на памѧть ст҃го ѡц҃а лампада проводи и архиепс҃пъ
новъгородьскии влд҃ка моисѣи игумени и попове и весь новъгородъ и положиша і ѹ
ст҃ои софьи притворѣ В лѣто ҂ѕ҃ у҃ ѕ҃ Їдоша оугре мимо киевъ горою еже сѧ зоветь
н҃нѣ оугорьское и пришедше къ днѣпру сташа вежами бѣша бо ходѧще яко и половци и
пришедше ѿ въстока и оустремиша сѧ чересъ горы великыя иже прозваша сѧ горы
оугорьскыя и почаша воевати на живущая ту сѣдѧху бо ту преже словене и волохове
переяша землю волыньскую посемъ же оугре прогнаша волохы и наслѣдиша землю ту и
сѣдоша съ словеньми покоривше я подъ сѧ и ѿтолѣ прозва сѧ землѧ оугорьска и
начаша воевати оугре на грѣкы и пополониша землю фрачьскую и македоньску доже и
до селунѧ и начаша воевати на мораву и на чехы бѣ бо единъ языкъ словѣнѣскъ
словѣнѣ же сѣдѧху по дунаю ихъ же прияша оугре и морава и чеси и лѧховѣ и полѧне
яже н҃нѣ зовемая русь симъ пѣрвѣе положены книгы моравѣ яже и прозва сѧ грамота
словеньская яже грамота е в руси и в болгарехъ дунаискых словѣномъ бо живущимъ
крщсеным и кнѧземъ ихъ ростиславъ и с҃тополкъ и коцелъ послаша къ цсрю михаилу
гл҃ще землѧ наша крѣщена и нѣс в нас оучитель иже бы нас оучилъ и казалъ и
протолковалъ с҃тыя книгы не разумѣемъ бо ни грѣчькому языку ни латиньскому ѡны
бо ны инако оучать а друзии инако тѣмь же не разумѣем книжнаго разума ни силы
ихъ а послете ны оучителѧ иже могуть ны сказати книжная словеса и разумъ ихъ Се
слышавъ михаилъ цсрь съзъва философы всѧ и сказа имъ рѣчи всѧ словеньскыхъ кнѧзь
и ркоша философы есть мужь в селуни именемь левъ и суть оу него сн҃ве разумиви
язьку словеньску и хытра два с҃на оу него и философа Се слышавъ цсрь посла по нѧ
в селунь къ лвови гл҃ѧ пошли к намъ с҃на своя мефедья и костѧнтина се слышавъ
левъ въскорѣ посла ѧ и придоста къ цсрви и реч има цсрь се прислала сѧ ко мнѣ
словеньская землѧ просѧще оучителѧ себѣ иже бы моглъ имъ истолковати ст҃ыя книгы
сего бо желают и оумолена быста цсремъ и послаша я въ словѣньскую землю къ
ростиславу и с҃тополку и коцьлови сима же пришдъшима начаста съставлѧти писмена
азъбѹковная словеньскы и преложиста аплсъ и еоуалгие и ради быша словѣнѣ яко
слышаша величья б҃ия своимъ языком посемъ же переложиста плст҃рь и ѡктаикъ и
прочая книгы нѣции же начша хулити словеньскыя книгы гл҃ще яко не достоить ни
которому же языку имѣти букъвъ своихъ разъвѣ еврѣи и грѣкъ и латины по пилатову
писанию еже на крстѣ гсни написа се же оуслышавъ папежь римьскыи похули тѣхъ иже
ропьщют на кникы словѣньскыя рькѧ да сѧ исполнит книжное слово яко въсхвалѧть
б҃га вьси языци другое же вси възг҃лють языкы различными величья б҃ия якож дасть
им стыи д҃хъ ѿвѣщевати да аще кто хулить словеньскую грамотоу да буть ѿлучени ѿ
цр҃кве донде же исправѧт сѧ ти бо суть волци а не ѡвцѣ яже достостоить ѿ плодъ
познати я и хранити сѧ ихъ вы же чада божия послушаите оучения и не ѿринете
наказания цр҃ковнаго яко же вы наказалъ мефедии оучитель вашь костѧньтинъ же
възврати сѧ въспѧть и иде оучить болгарьска языка а мефедии ѡста въ моравѣ
посемь же коцелъ кнѧзь постави мефедья еппса въ пании на мѣстѣ ст҃го аплса
андроника единого ѿ о҃ оучнка ст҃го аплса павла мефедии же посади҃ в҃ попа
борзописца велми и преложи всѧ кьнигы исполнь ѿ грѣцька языка въ словѣнѣскъ
шестью мсць наченъ ѿ марта мцса до двунадесѧту и҃ ѕ҃ д҃нии ѡктѧбрѧ мцса ѡкончавъ
же достоиную хвалу и славу б҃у въздасть дающему таку блгтдь еппсу мефедью
настолнику андроникову тѣмь же словѣньску языку есть оучитель андроникъ аплсъ
моравы бо доходилъ и апслъ павелъ и оучилъ ту ту бо е илурикъ его же хдоодилъ
аплсъ павелъ ту бо бѧша словѣни пѣрвѣе тѣмь же словѣньску языку оучитель есть
павелъ ѿ него же языка и мы есме русь тѣм же и намъ руси оучитель есть павелъ
аплсъ понеже оучилъ есть языкъ словѣнескъ и поставилъ есть еппса и намѣстника по
себѣ андроника словѣньску языку а словѣнескъ языкъ и рускыи ѡдинъ ѿ варѧгъ бо
прозваша сѧ русью а пѣрвѣе бѣша словѣне аще и полѧне зваху сѧ но словѣньская
рѣчь бѣ полѧми же прозваша сѧ зане же в полѣ сѣдѧху языкъ словѣньскыи бѣ имъ
единъ В лѣто ҂ѕ҃ у҃ з҃ В лѣто ҂ѕ҃ у҃҃ и҃ В лѣто ҂ѕ҃ у҃ ѳ҃ В лѣто ҂ѕ҃ у҃ і҃ Леѡнъ
цсрь ная оугры на болгары оугре же нашедше всю землю болгарьскую плѣноваху
семенъ же оувѣдавъ на оугры възврати сѧ оугри противу поидоша и побѣдиша болгары
яко ѡдъва семеѡнъ въ деръстеръ оубѣжа В лѣто ҂ѕ҃ у҃ а҃і Игорвеи възрастъшю и
хожаше по ѡлзѣ и слушше его и прививедоша ему жену ѿ плескова именемь ѡльгу В
лѣто ҂ѕ҃ у҃ в҃і В лѣто ҂ѕ҃ у҃ г҃і В лѣто ҂ѕ҃ у҃ д҃і В лѣто ҂ѕ҃ у҃ е҃і іде ѡлеглъ
на грѣкы игорѧ ѡставивъ кыевѣ поя же множьство варѧгъ и словѣнъ и чюди и кривичи
и мерю и полѧны и сѣверо и деревлѧны и радимичи и хорваты и дулѣбы и тиверци яже
суть толковины си вси звахуть с великая скуфь и сь сѣми всеми поиде ѡлегъ на
конѣхъ и в кораблѣх и бѣ числомъ кораблии ҂в҃ и приде къ цсрюград и грѣци
замкоша судъ а городъ затвориша и вылѣзе ѡлегъ на берегъ и повелѣ воемъ
изъволочити кораблѧ на берегъ и повоева ѡкололо города и много оубииство створи
грѣком и полаты многы разбиша а ц҃рькви пожьгоша а хіъ же имѧху полонѧникы ѡвѣхъ
посѣкаху другыя же мучаху иныя же растрѣлѧху а другыя въ море вметаша и ина
многа зла творѧху срьу грѣком елико же ратнии творѧть и повелѣ ѡлегъ воемъ своим
колеса изъдѣлати и въставити кораблѧ на колеса и бывшю покосну вѣтру оуспѧша прѣ
с полѧ и идѧше къ городу видѣвше же грѣцѣ оубояша сѧ и ркоша выславше ко ѡльгови
не погублѧи город имемь сѧ по дань яко же хощеши и стави ѡлегъ вои и вынесоша
ему брашна и вино и не прия его бѣ бо оустроено съ ѡтравою и оубояша сѧ грѣцѣ и
ркоша нсѣ се ѡлегъ но с҃тыи дмитрии посланъ на ны ѿ ба и заповѣда ѡлегъ дань
даяти на ҂в҃ кораблии по в҃і гривнѣ на чл҃вка а в корабли по м҃ мужь нѧша сѧ
грѣци по се и почаша грѣци мира просити да бы не воевалъ грѣцькои земли ѡлегъ же
мало ѿступивъ об города нача миръ творити съ цсрема грѣцькыма съ леѡномъ и съ
александром посла к нима в городъ карла фарлофа велмуда рулава и стѣмида глѧ
имете ми сѧ по дань и ркоша грѣцѣ чего хочете и дамы ти и заповѣда ѡлегъ дати
воемъ на ҂в҃ кораблии по двѣнатьцать гривнѣ на ключь и потом даяти оуглады на
рускіе городы пѣрвое на кіевъ та же и на черниговъ и на переяславлъ и на
полътескъ и на ростовъ и на любечь и на прочая городы по тѣмь бо городомъ сѣдѧху
кнѧжья подъ ѡльгом суще да приходѧть русь хлѣбное емлють елико хотѧт а иже
придуть гостье да емлють млють мѣсѧчину на ѕ҃ мсць и хлѣбъ и вино и мѧса и рыбы
и ѡвощемъ и да творѧть имъ мовь елико хотѧть и поиду же русь домови да емлют оу
црсѧ вашего на путь брашно и якорѧ и оужа и прѣ и елико надобѣ и яша сѧ грѣци и
ркоша црсѧ и боярьство все аще приидуть русь бес купли да не взимают мѣсѧчины да
запрѣтить кнѧзь людем своимъ приходѧщим руси здѣ да не творѧт пакости в селѣхъ и
въ странѣ нашеи приходѧщии русь да витают оу с҃тго мамы и послеть црство наше да
испишют имена ихъ и тогда возмут мѣсѧчное свое пѣрвое ѿ города киева и пакы ис
чернигова и переяславлѧ и прочии городи и да входѧть в городъ ѡдіными вороты съ
црсевымъ мужемъ безъ ѡружья мужь н҃ и да творѧт куплю яко же имъ надобѣ не
платѧче мыта ни в чемь же црсь же леѡнъ съ ѡлександром миръ створиста съ ѡльгом
имъше сѧ по дань и ротѣ заходивше межи собою целовавше сами кртсъ а ѡльга водиша
и мужии его на роту по рускому закону клѧша сѧ ѡружьемь своимъ и перуномъ б҃мъ
своимъ и волосом скотьимъ б҃гомъ и оутвердиша миръ и реч ѡлегъ ишиите пре
паволочиты руси а словѣном кропиинныя и быс тако и повѣсиша щиты своя въ вратѣхъ
показающе побѣду и поиде ѿ црсѧград и въспѧша пре паволочитыѣ а словѣне
кропиинныа и раздра я вѣтръ и ркоша словенѣ имемъ сѧ своим толъстинамъ не даны
суть словѣном прѣ кропинныя и приде ѡлегъ къ киеву несѧ золото и паволокы и
ѡвощи и вина и всѧко оузорочье и прозваша ѡльга вѣщии бѧху бо людие погани и
невѣголос В лѣто ҂ѕ҃ у҃ ѕ҃і В лѣто ҂ѕ҃ у҃ з҃і В лѣто ҂ѕ҃ у҃ и҃і В лѣто ҂ѕ҃ у҃
ѳ҃і Яви сѧ звѣзда велика на западѣ копѣинымъ ѡбразомъ В лѣто ҂ѕ҃ у҃ к҃ Посла
ѡлегъ мужи свои построити мира и положити рѧды межи грѣкы и русью и посла гл҃ѧ
равно другаго свѣщания бывшаго при тѣхъ же црсихъ лва и александра мы ѿ рода
рускаго карлы инегелдъ фарлофъ веремудъ рулавъ гуды руалдъ карнъ фрелавъ рюаръ
актевоу трѹанъ лидоуль фостъ стемиръ иже послани ѿ ѡлга великаго кнѧзѧ рускаго и
ѿ всѣх иже суть под рукою его свѣтълыхъ бояръ к вамъ львови и александру и
костѧнтину великьмъ ѡ б҃зѣ самодѣржьцем црсемь грѣцкымъ на оудѣржание и на
извѣщение ѿ многыхъ лѣтъ межю хртсияны и русью бывшюю лубовь похотѣньемъ наших
кнѧзь и по повелѣнию и ѿ всѣхъ иже суть подъ рукою его сущих руси наша свѣтлость
боле инѣхъ хотѧщихъ же ѡ б҃зѣ оудѣржати и извѣстити такую любовь бывшюю межю
хртсияны и русью многажды право судихом но точью просто словесенъ и писаниемь и
клѧтвою твердою клѣнше сѧ ѡружьемь своимъ такую любовь извѣстити и оутвѣрдити по
вѣрѣ и по закону нашему по пѣрвому слову да оумирим сѧ с вами грѣкы да любимъ
другъ дроуга ѿ всея д҃ша и изволѣнья и не вдадимъ елико наше изволение быти ѿ
сущих под рукою нашихъ кнѧзь свѣтлыхъ никакому же съблазну или винѣ но потщим сѧ
елико по силѣ на схранение прочихъ и вьсегда лѣтъ с вами грѣкы исповѣданиемь и
написанием съ клѧтвою извѣщаемую любовь непревратну и непостыжну тако же и вы
грѣци да храните таку же любовь къ кнѧземъ же свѣтлымъ нашим рускымъ и къ всѣмъ
иже суть подъ рукою свѣтлаго кнѧзѧ нашего несъблазнену и непреложну всегда и въ
всѧ лѣта а ѡ головахъ иже сѧ ключють проказа оурѧдим сѧ сице да елико явѣ будеть
показании явлеными да имѣють вѣрное ѡ тацѣхъ явлении а ему же начнуть не яти
вѣры да не кленетьт сѧ часть та иже ищеть неятью вѣры да егда клѣнет сѧ по вѣрѣ
своеи будеть казнь яко же явит сѧ съгрѣшение ѡ семъ аще кто оубиеть крстьяна
русинъ или хрситьянъ русина да оумреть иде же аще створить оубииство аще ли
оубѣжить створивыи оубииство аще есть имовитъ да часть его сирѣчь иже его будеть
по закону да возметь ближнии оубьенаго а и жена оубившаг да имѣеть толцѣмьж
прибудеть по закону аще ли есть неимовит створивыи оубои и оубѣжавъ да дѣржит сѧ
тѧжи доньдеже ѡбрѧщет сѧ яко да оумреть аще ли оударить мечемь или бьеть кацѣмь
любо съсудомъ за то оударение или оубьение да вдасть литръ҃ е҃ сребра по покону
рускому аще ли будеть не имовить тако створивыи да вдасть елико можеть и да
соиметь съ себе и ты самыя порты своя в нихъже ходѧть а ѡ прочѣ да ротѣ ходить
своею вѣрою яко никако же иному помощи ему да пребываеть тѧжа ѿтолѣ не взискаема
ѡ семь аще оукрадет русинъ что любо оу крѣстьянина или пакы христьянинъ оу
русина и ятъ будеть в томъ час тать егда татьбу створит ѿ погубившаго что любо
аще приготовит сѧ татьбу творѧи и оубиенъ будеть да не възыщет сѧ смр҃ть его ни
ѿ хртсьянъ ни ѿ руси но паче оубо да възметь свое иже будеть погубилъ и аще
въдасть руцѣ оукрадыи да ятъ будет тѣмь же оу него же будеть оукрадено и свѧзанъ
будеть и ѿдасть то еже смѣ створит и створить трижды ѡ семь аще ли кто или
русинъ хрѣстьяну или хрстьянъ русину мучения ѡбразомъ искусъ творити и насилье
явѣ или възмет что любо дружинне да въспѧтить троичь аще вывѣржена лодья будет
вѣтромъ великом на землю чюжю и ѡбрѧщють сѧ тамо иже ѿ нас руси да аще кто идеть
снабьдѣти лодью с рухломъ своимъ и ѿсылати пакы на землю кртсьяньску да
проводимъ ю сквозѣ всѧко страшно мѣсто дондеже придеть въ бестрашно мѣсто аще и
таковая лодья и ѿ бурѧ или боронения земнаго боронима не можеть възборонити сѧ
въ своя си мѣста спотружаемъ сѧ грѣбцемъ бо тоя лодья мы русь и допровадимъ с
куплею ихъ по здорову ти аще ключит сѧ близъ земли грѣцькы аще ли ключит сѧ
такоже проказа лодьи рустѣи да проводимъ ю в рускую земьлю и да продають рухло
тоя лодья и аще что можеть продати ѿ лодья воволочимъ имъ мы русь да егда ходимъ
въ въ грѣкы или с куплею или в солбу къ црсеви нашему да пустимъ я съ чтсью
проданое рухло лодья ихъ аще ли ключит сѧ кому ѿ тоя лодья в неи оубьену быти
или бьену быти ѿ нас русї или взѧти что любо да повиньни будуть то створшии
преждеречную епитѣмьею ѿ тѣхъ аще полонѧникъ ѡбою страну дѣржим есть или ѿ руси
или ѿ грѣкъ проданъ въ ину страну ѡже ѡбрѧщеть с или русинъ или грѣчинъ да не
купѧть и възвратѧть и.скупленое лице въ свою страну и възмуть цѣну его купѧщии
или мнить сѧ въ куплю на дань челѧдиная цѣна тако же аще ѿ рати ятъ будеть да ѿ
тѣхъ грѣкъ тако же да възвратит сѧ въ свою страну и ѿдана будеть цѣна его якоже
речно есть якоже есть куплѧ егда же требуеть на воину ити егда же потребу
творите и си хотѧть почтсити црсѧ вашего да аще въ кое времѧ ели ихъ придет и
хотѧть ѡставити оу црсѧ вашего своею волею да будуть ѡ руси ѡ полонѣньи многажды
ѿ коея оубо страны пришедшимъ в русь и продаемомъ въ кртсьяны и еще же и ѿ
хртсиянъ полонныхъ мьногажды ѿ коея любо страны приходѧщимъ в русь се продаеми
бывают по к҃ золота и да придуть в грѣкы ѡ том аще оукраденъ будеть челѧдинъ
рускыи или въскочить или по нужи проданъ будет и жаловати начнуть русь да
покажеть с таковое ѿ челѧдина да имуть и въ русь но и гостье погубїша челѧдинъ и
жалуют да ищють и ѡбрѣтаемое да имуть е аще ли кто искушения сего не дасть
створити мѣстникъ да погубит правду свою ѡ работающихъ въ грѣцѣхъ руси оу
хрстьяньского цсрѧ аще кто оумреть не оурѧдивъ своего имѣнья ци и своихъ не
имать да възватить имѣнье к малымъ ближикамъ в русь аще ли створить ѡбрѧщение
таквоыи възмет оурѧженое его кому будеть писалъ наслѣдити имѣнье да наслѣдит е ѡ
взимающихъ куплю руси ѿ различныхъ ходѧщихъ въ грѣкы и оудолжающихъ аще злодѣи
възвратит сѧ в русь да жалують русь хртсьянскому цсртву и ятъ будеть таковыи и
възвращенъ будет не хотѧи в русь си же всѧ да творѧть русь грѣком идеже аще
ключит сѧ таково на оутверженье же и неподвижение быти межи вами хртсьяны и
русью бывшии миръ състворихом ивановомъ написанием на двою харотью цсрѧ вашего и
своею рукою предлежащимъ чстнымъ кртсомъ и с҃тою единосущною трцоею едино
истиньнаго б҃а нашего извѣсти и дасть нашимъ словомъ мы же клѧхом сѧ къ цсрю
вашему иже ѿ б҃а суще яко б҃иие здание по закону и по покону языка нашег не
переступати ни намъ ни иному ѿ страны нашея ѿ оуставленыхъ глалвъ мира и любве и
таково написание дахомъ цртсва вашего на оутвѣржение ѡбоему пребывати таковому
свѣщанию на оутвѣржение и извѣщение межи вами бывающаго мира мцса себтѧбрѧ въ в҃
а в нед е҃і в лѣт создания миру ҂ѕ҃ у҃ к҃ цсрь же леѡнъ слы рускыя почстивъ
дарми золотом и паволоками и фофудьями и пристави къ нимъ мужи свои показати имъ
црк҃вьную красоту и полаты златыя и в нихъ сущая б҃атьства злато много и
паволокы и камѣнье драгое и страсти гнси вѣнѣць и гвоздье и хламиду багрѧную и
мощи ст҃хъ оучаще я к вѣрѣ своеи и показающе имъ истинную вѣру и тако ѿпусти я
въ свою землю съ чтсью великою послании же ѡльгомъ сли придоша къ ѡльгови и
повѣдаша всѧ рѣчи ѡбою цсрю како створиша миръ и оурѧдъ положиша межю грѣцькою
землею и рускою и клѧтвы не переступати ни грѣцемь ни руси и живѧше ѡлегъ миръ
имѣя къ всѣмъ странамъ кнѧжа въ киевѣ и приспѣ ѡсень и помѧну ѡлегъ конь свои
иже бѣ поставилъ кормити не всѣда на нь бѣ бо преже въпрошалъ волъхвовъ
кудесникъ ѿ чего ми есть оумьрети и реч ему ѡдинъ кудесникъ кнѧже конь егоже
любиши и ѣздиши на немъ ѿ того ти оумрети ѡлегъ же приимъ въ оумѣ си рече николи
же всѧду на конь ни вижю его боле того и повѣлѣ кормити и и не водити его к нему
и пребывъ нѣколко лѣтъ не дѣя его дондеже и на грѣкы иде и пришедшю ему къ киеву
и пребыс д҃ лѣта на е҃ лѣто помѧну конь свои ѿ него же бѧху рекъли волъстви
оумрети ѡльгови и призва старѣишину конюхомъ рекѧ кде есть конь мои егоже бѣхъ
поставилъ кормити и блюсти его ѡнъ же реч оумерлъ есть ѡлегъ же посмѣя сѧ и
оукори кудесника ркѧ то ть неправо молвѧть волъствї но все то лъжа есть конь
оумерлъ а яз живъ и повелѣ ѡсѣдлати конь да ть вижю кости его и приѣха на мѣсто
идеже бѧху лежаще кости его голы и лобъ голъ и слѣзъ с конѧ посмѣя сѧ ркѧ ѿ сего
ли лъба см҃рть мнѣ взѧти и въступи ногою на лобъ и выникнучи змѣя и оуклюну и в
ногу и с того разболѣв сѧ оумьре и плакаша сѧ по немъ вси людие плачем великом и
несоша и и погребоша и на горѣ иже гл҃ть сѧ щековица есть же могила его до сего
д҃ни словеть могила ѡлгова се же дивно есть яко ѿ волъхвования сбывает сѧ
чародѣством яко же быс црство дементььяново нѣкыи волхвъ именемъ аполонѧ тѧнинъ
знаемъ бѧше шествуя и творѧ всюду в городехъ и в селѣхъ бѣсовьская чюдеса творѧ
ѿ рима бо пришедъ въ оузантию оумоленъ быс ѿ живущих ту створити сиа ѿгна
множьство змии и скоропия изъ града яко не вьрежати сѧ чл҃вкомъ ѿ нихъ ярость
коньскую ѡбуздавъ егда схожаху сѧ боярѣ тако же и въ антиѡхию пришедъ и оумолнеъ
бывъ ѿ нихъ томимомъ бо антиѡхомъ ѿ скорпии и ѿ комаровъ створи скорпии мѣдѧнъ и
погребе и в земли и малъ столпъ мраморѧнъ постави надъ дним и повелѣ трость
дѣржати чл҃вкомъ и ходити по городу звати тростемъ трѧсомомъ бес комара граду
тако изъщезоша изъ града комари и скорпия испросиша же и пакы ѿ лежащими на
гробѣ трусъ въздохну списа надъ дщицѣ сия оувы тебе ѡканьныи городе яко
потрѧсеши сѧ много ѡдѣржимъ будеши ѡгнемъ ѡполчать же тѧ и при березѣ си ѡрити ѡ
немь же и великыи анастасии б҃жия города реч аполонию же доже и до нынѣ на
нѣцѣхъ мѣстех сбывают сѧ створенаа стоящая ѡкована ѿвращение четвероногъ птица
могущи вредти чл҃вкы другыя же на въздѣржание струямъ рѣчнымъ не здѣржаньно
текущимъ но ина нѣкая на тлѣнье и вредъ чл҃вкомъ суща на побѣжение стоять и не
точью бо за живота его така и таковая створиша бѣсовѣ его ради но и по см҃рти
его пребывающа въ гроба его знаменьа творѧху во имѧ его а на прелещение ѡканнымъ
чл҃вкомъ болма крадомымъ на таковая ѿ дьявола кто оубо что речть ѡ творѧщихъ
волшевныхъ дѣлъ яко то таковыи горазнъ быс волшебнымъ прелщениемъ яко воину
зазрѧше вѣдыи аполонии яко неистовьстве на сѧ философьскую хитрость имуща та же
всѧ ѡслаблениемъ б҃жиимъ и творениемь бѣсовьскымъ бываеть таковыми вещьми
искушати сѧ нашея преславныя вѣры аще тверда есть искрь пребывающи гвси ни не
влекома врагомъ мечетныхъ ради чюдесъ и сотонинъ дѣлъ творимомъ ѿ рабъ и слугъ
злобие в҃.е и еще иже ны именемъ гнсимъ прорчьствоваша нѣции яко валамъ и саоулъ
и каияфа и бѣсъ пакы изгнаша яко июда и сн҃ве скевави оубо и на не достоинии
блгдтьствуеть многажды да етеры здѣтельствуеть ибо валаамъ чюжь бѣ ѡбоихъ житья
и вѣры но ѡбаче свѣдѣтельство в немъ блгдть инѣхъ ради смотрения и фараѡнъ
таковыи бѣ но и тому предбудущая показа и навходъносоръ законопреступныи но и
сему пакы по мнозѣхъ сущих посредѣ же града ѿкры тѣмь явлѧя яко мнози прекостьни
имуще оумъ предъ ѡбразомъ хсвымъ знаменають иною кознью на прелѣсть чл҃вкомъ не
разумѣющимъ добраго яко же быс симонъ волъхвъ и менердъ ини таковыхъ рад по
истинѣ реч не чюдесы прельщати В лѣто ҂ѕ҃ у҃ к҃ а Поча кнѧжити игорь по ѡльзѣ в
се же времѧ поча цсртвовати костѧнтинъ с҃нъ леѡнтовъ зѧть романовъ и деревлѧнѣ
заратиша сѧ ѿ игорѧ по логовѣ смѣрти В лѣто ҂ѕ҃ у҃ к҃ в Иде игорь на древлѧны и
побѣдивъ възложи на нѧ дань болшю ѡльговы В то же лѣто приде семеѡнъ болгарьскыи
на цсрьградъ и створивъ миръ иде въ своя си В лѣт ҂ѕ҃ у҃ к҃ г Приидоша печенѣзи
пѣрвое на рускую землю и створивше миръ съ игоремъ идоша къ дунаю В си же
времена приде семеѡнъ плѣнѧя фракию грѣци же послаша по печенѣгы печенѣгомъ же
пришедъшимъ и хотѧщимъ на семеѡна расвариша сѧ грѣцкыя воеводы видѣвъше печенизи
яко сами на сѧ реть имуть ѿидоша въ своя си а болгаре съ грѣкы съступиша сѧ и
посѣчени быша грѣци семеѡнъ же прия градъ ѡдьрѣнь иже первое ѡрестовъ городъ
нарицаше сѧ с҃на агамемнонъ иже пѣрвое въ трехъ рѣкахъ купав сѧ недуга избы ту
сего гора въ свое имѧ нареч послѣдѣ же андрѣянъ кесарь ѡбновивы и въ свое имѧ
нареч андрѣянъ мы же зовемъ ѡндрѣянем градом В лѣт ҂ѕ҃ у҃ к҃ д В лѣт ҂ѕ҃ у҃ к҃ е
В лѣто ҂ѕ҃ у҃ к҃ ѕ В лѣто ҂ѕ҃ у҃ к҃ з В лѣт ҂ѕ҃ у҃ к҃ и Поставьленъ романъ црсмь
въ грѣцѣхъ игорь же воеваше на печенѣгы В лѣто ҂ѕ҃ у҃ к҃ ѳ Что сѧ дѣѥтѣ по
вѣремьнемь то ѿидето по вѣрьмьнемь приказано боудѣте добрымъ людѣмъ а любо
грамотою оутвѣрдѧть како то боудѣте всемъ вѣдомъ или кто посль живыи ѡстанѣть сѧ
того лѣт҃ коли алъбрахтъ влд҃ка ризкии оумьрлъ ѹздоумалъ кнѧзѣ смольнескыи
мьстиславъ двд҃въ сн҃ъ прислалъ въ ригоу своѥго лоучьшего попа ѥрьмея и съ нимь
оумьна моужа пантелья и своѥго горда смольнеска та два была послъмь оу ризѣ из
ригы ѥхали на гочкыи берьго тамо твердити миръ оутвьрдили миръ что былъ не мирно
промьжю смольньска и ригы и готскымь берьгомь всемъ коупчемъ Пре сеи миръ
троудили сѧ дъбрии людиѥ Ролфо ис кашелѧ бж҃и дворѧнинъ тоумаше смолнѧнинъ аж бы
миро былъ и дъ вѣка оурѧдили пакъ миръ како был҃о любо рѹси и всѣмоу
латинескомоу языкоу кто то оу роусе гостить На томь мироу аж бы миръ твьрдъ былъ
тако былъ кнѧзю любо и рижанъмъ всемъ и всемоу латинескомоу языкоу И всемь темь
кто то на оустоко морѧ ходить аж бы нальзлъ правдоу то напсати како то держати
роуси съ латинескымь языкомѣ и латинескомоу языкоу съ роусию то дѣржати Аж
быхъмъ что тако оучинили того б҃ъ не даи аж бы промьжю нами бои былъ а любо
чл҃вка оубиють до см҃рти како чл҃вка то ѿплатити аж бы миръ не ръздроушенъ былъ
такъ платити како то бы ѡбоимъ любо былы Зде починаѥть сѧ правда Аже боудѣть
свободѣныи чл҃вкъ оубитъ ꙇ҃ гривенъ серебра за голъвоу Аже боудѣте холъпъ оубитъ
а҃ гривна серьбра заплатити оу смольнѣскь тако платити и оу ризе и на готскомь
берьзѣ ѻко роука нъга или инъ что любо по пѧти гривьнъ серьбра ѿ всѧкого платити
за ѡкъ е҃ серьбра за роукоу е҃ серьбра за нъгоу е҃ серьбра и за всѧкыи соуставъ
пѧть гривьнъ серебра За зоубъ г҃ гривнъ серебра и смольньскь и оу ризѣ и на
гочкомь березѣ Кто биѥть дроуга дѣревъмь а боудѣте синь любо кровавъ полоуторы
гривны серебра платити ѥмоу по оухоу оударите г҃ четвѣрти серебра послоу и поп҃у
что оучинѧть за двоѥ того оузѧти два платежѧ Аже кого оуранѧть полоуторы гривны
серебра аже боудѣте без вѣка Тако платити оу смолѣнеске и оу ризѣ и на гочкомь
берьзѣ Аже извинить сѧ роусинъ оу ризе или на гочкъмь березе оу дыбоу ѥго не
сажати Аже извинить сѧ латининъ оу смольнѣскѣ не мьтати ѥго оу погрѣбъ Аже не
боудѣтѣ порукы то оу жельза оусадить Аже латининъ дасть роусиноу товаръ свои оу
дълго оу смольнске заплатити немчиноу пьрвѣѥ хотѧ бы инъмоу комоу виноватъ былъ
рооиноу Тако оузѧти роуси҃ноу оу ризѣ и на готскомь березѣ Аже розгнѣваѥть сѧ
кнѧзѣ на своѥго чл҃вка а боудѣте винъватъ немчицю роусинъ а ѿимьть кнѧзѣ все
женоу и дѣти оу холъпство пѣрвоѥ платити ѥмоу латинину а по томь кнѧзю какъ любо
съ своимь чл҃вкмь Такоу правдоу възѧти роусиноу оу ризѣ и на гочкъмь березѣ Аже
латининъ дасть кнѧжю хълопоу въ заѥмъ или инъмоу доброу чл҃вкоу а оумрете не
заплативъ а кто ѥмльть ѥго ѡстатъкъ томоу платити немчиноу Такова правда оузѧти
роусиноу оу ризѣ и на гочкомь березѣ Роусиноу не оупирати латинина ѡднемь
послухомь аже не боудѣтѣ двою послоухоу ѡдиного немчича а дроугого роусина
добрыхъ людии Тако латининоу не пьрьпрети роусина аже не боудѣть послоуха
роусина а дроугого немчина оу ризѣ и на гочкомь березѣ Роусиноу не вѣсти
латинина ко жельзоу горѧчемоу аже самъ въсхочетѣ А латининоу тако роусина не
вести аже самъ въсхочете Роусиноу не звати латина на полѣ битъ сѧ оу роускои
земли А латининоу не звати роусина на полѣ бито сѧ оу ризѣ и на готскомь березѣ
Аже латинескии гость биѥть сѧ мьжю събою оу роускои земли любо мьчемь а любо
дѣревъмь кнѧзю то не надобе мьжю събою соудити Тако аже роускии гость биѥть сѧ
оу ризѣ или на гочкомь березе латине то не надъбѣ ате промьжю събою оурѧдѧте сѧ
Аже застанете роусинъ латинеского чл҃вка своѥю женъю за то платити гривьнъ ꙇ҃
серебра Тако оучинити роусиноу оу ризѣ и на гочкомь берьзѣ платити Аже
латинескыи чл҃вкъ оучинить насилиѥ свободнь жене а боудѣть пьреже на неи не былъ
сорома за то платити гривьнъ е҃ серебра Тая правда оузѧти роусиноу оу ризѣ и на
готескомь березе Аже боудѣте пьрвѣѥ на нѣи съръмъ былъ взѧти ѥи гривна серьбра
за насилиѥ Аже насилоуѥть робѣ а боудоуть на на него послоуси дати ѥмоу гривна
серебра Такова правда оузѧти роусиноу оу ризѣ и на гочкомь березѣ аже мьжю
роусиномь и латинескъмь свѧжеть дроугъ дроуга без вины за то платити г҃ гривны
сербра Аже боудѣте роусиноу платити латинескомоу а не въсхъчеть платити то ть
латинескомоу просити дѣтского оу тиоуна аже дасть наѥмъ дѣтьскомоу а не
исправить за и҃ д҃нии товара оу роусина то ть дати ѥмоу на събѣ пороука аже
смолнѧне не дадоуть ѥмоу въль смолнѧнъмь платити самымъ дългъ платити Тая правда
оузѧти роусиноу оу ризѣ и на гочкомь березе Аже ти.оунъ оуслышить латинескыи
гость пришелъ послати ѥмоу люди с колы пьревѣсти товаръ А не оудѣржати ѥмоу аже
оудѣржить оу томь сѧ можете оучинити пагоуба Которыи вълъчанинъ възмьть
латиньскыи товаръ чересъ вълъкъ вѣсти а что погынеть ѿ того товара что ѥмоу
приказано тъ платити всемъ вълъчанъмъ Тая правда роуси оузѧти оу ризѣ и на
гочкомь березѣ Аже латинескии придѣть къ городоу свободно ѥмоу продава҃ти а
противоу того не молвити никомоу же Тако дѣлати роуси оу ризѣ и на гочкомь
березе Аже латинескии оусхочеть ѥхати и смольнеска своимь товаромь въ иноу
стороноу про то ѥго кнѧзю не дѣржати ни иномоу никомоу же Тако роусиноу ѥхати
изъ гочкого бѣрѣга дъ травны Аже роусинъ коупить оу латинеского чл҃вка товаръ а
възмьть к собѣ то ть латинескомоу не взѧти товара на оуспѧть роусиноу томоу
платити Тако роусиноу не оузѧти оу латинеского товара своѥго ѡпѧть платити ѥмоу
Роусиноу не звати латинеского на иного кнѧзѧ соудъ лише предъ смольнеского кнѧзѧ
аже самъ въсхочете тъ ть идѣть Тако латинескомоу не звати роусина на иныи соудъ
лише оу ригоу и на гочкыи берего Роусиноу не ставити на латинеского дѣтьского не
явивъше старость латинескомоу аже не слоушаѥть старосты то ть можеть на него
дѣткого приставити Тако латинескомоу на роусина не ставити бирица оу ризѣ ни на
гочкомь бѣрезѣ Латинескомоу ѥсть вълно оу смольнеске которыи товаръ хъчьть
коупити бес пакости Тако дѣлаіти роуси оу ризѣ и на гочкомь березѣ Латинес҃комоу
не ѥхати на въиноу съ кнѧземь ни съ роусию аже самъ хъчьть то ть ѥдѣть Тако
роусиноу не ѥхати съ латинескымь на въиноу ни оу ризѣ ни на гочкомь березѣ аже
хочеть самъ тъ ть ѥдѣть Которыи роусинъ или латинескыи имьть татѧ надъ тѣмь ѥмоу
своя вълѧ камь ѥго хочеть тамъ дѣжеть Ни ѡдиномоу же роусиноу не дати пересоуда
оу ризѣ ни на гочкомь березѣ Тако латинескомоу оу роускои зѣмли не дати
пересоуда никомоу же Котороѥ ѡроудиѥ доконечано боудѣть оу смольнескь мьжю
роусию и мьжю латинескимь языкомь пьредъ соудиями и пьредъ добрыми людми Боль
того не починати оу ризѣ и на гочкомь березѣ А что боудѣть дъкончано оу ризѣ и
на гочкомь берьзе перьдъ соудиями и пьрьдъ дъбрыми людми того оу смольнс҃кѣ не
починати Всѧкому латинескомоу чл҃вкоу свободѣнъ путе из гочкого берега до
смольнеска без мыта тая правда ѥсть роуси изъ смольнеска до гочкого берега
Тиоуноу на вълъцѣ дати роукавицѣ аж бы товаръ пьревьзлъ без дѣржания
Латинескомоу дати ѿ двою капию въск҃у вѣсцю коуна смольнеская коупить латинескыи
гривноу золъта дасть вѣсити дати ѥмоу вѣсцѣ ногата смольнеская аже продасть не
дати ничего же аже латинскии коупить соуды серебреныѥ дати ѥмоу вѣсцю ѿ гривны
серебра по ногатѣ смольнескои аже продасть не дати ничего же аже латинескии
коупить гривнѹ серебра дати ѥмоу вьсцю двѣ векши аже продасть не дати ничего же
Аже латинескии дасть серебро пожигати дати ѥмоу ѿ гривны серебра коуна
смольнеская аже капь чимь то весѧтѣ излъмльна боудѣте а любо льгче боудѣть то ть
споускати ѡбѣ въ дино мьсто что лѣжить оу ст҃оѥ бц҃е на горе а дроугая оу
латинескои цр҃кви ѡбѣ ровнати Аже латинескыи гость смолнѧны приѥдѣть на вълъкъ
то ть мьтати жеребѣи кого на пьрьдъ вѣсти ко смольньскоу Аже боудоуть людиѥ из
ыноѥ земль тьхъ посль вѣсти Тая правда оузѧти роуси оу ризѣ и на гочкомь березѣ
Пискоупъ ризкии мастьръ бж҃хъ дворѧнъ и вси земледѣржци Ти дають двиноу
свободноу ѿ вьрхоу и до низоу въ мъре и по въдѣ и по бѣрегоу Всемоу латинескомоу
языкоу и роуси кто правы и кѹпьчь ѥсть ѿ морѧ даѥмо свободно кто хочете по двине
ѥхати оу вьрхъ или оу низъ Оу кого сѧ избиѥть оучанъ а любо челнъ б҃ъ того не
даи или оу роусина или оу латинеского Оу тѣхъ вълъсти кто сю свободоу далъ
товаръ ѥго свобонъ на въдѣ и на беререзѣ Бес пакости всѧкомоу Товаръ иж то
потоплъ брати оу мьсто своѥю дроужиною из воды на берего аже надобѣ ѥмоу болше
помъчи то ть наимоуи при послоусѣхъ кто былъ тоу то боудѣте послоухъ что имъ
посоулишь то даи а болѣ не даи Тая правда латинескомоу възѧти оу роускои земли
оу вълъсти кнѧзѧ смольнеского и оу полотьского кнѧзѧ вълъсти и оу витьбеского
кнѧзѧ вълъсти Коли сѧ грамота псана ишлъ былъ ѿ ржс҃тва гс҃нѧ до сего лѣта а҃҂
лѣт҃ и с҃ лѣт҃ и и҃ лѣт҃ и к҃ подъ пискоупомь ризкимь провстъ яганъ мастьръ
вълквинъ бж҃ии дворѧнинъ и подъ горожаны ризѣскими прѣдъ всеми латинескими
коупци сѧ грамота оутвьржена всехо коупьче пьчатию се ороудиѥ исправили оумнии
коупчи регньбодѣ дѣтѧртъ адамъ то были горожане на гочкомь березе мьмьбернь
вредрикъ доумбѣ ти были из любка гиндрикъ готь илдигьрь та два была и съ жата
конратъ шхель ѡдѣ яганть кинть та два была из мюньстьрѧ бернѧрь ѡдѣ вълкерь та
два была изъ грюнигь ѥрмьбрьхть ѡдѣ албрахтъ та два была из дортмьнѧ тиндрикъ
цижикъ из бремьнь албрахтъ слоукъ бернѧртъ ѡдѣ валтърь ѡдѣ албрахтъ фоготь то
были горожане оу ризѣ и инехъ много оумныхъ добрыхъ людѣи которыи роусинъ или
латинескыи противоу сеѥ правды мълвить того почьсти за лихии моужь сѧ грамота
ѥсть выдана на гочкомь берьзѣ пьрьдъ роускимь посломь и пьрьдъ всеми латинскими
коупци суд ꙗрославль волдимѣрич правда русьскаꙗ аже ѹбиѥть мужь мужа то мьстити
брату брата любо оц҃ю ли сн҃у любо братучадо ли братню сн҃ви аще ли не будеть
кто ѥго мьстѧ то положити за голову п҃ гр҃и аче будеть кнѧжь мѹжь или тиѹна
кнѧжа аще ли будеть русинъ или гридь любо купець любо тивунъ боꙗрескъ любо
мечникъ любо ιзгѡи ли словѣнинъ то м҃ гр҃и положити за нь по ꙗрославѣ же паки
совкупивше сѧ сн҃ве ѥгѡ изѧславъ ст҃ославъ всеволодъ и мужи ихъ коснѧчько
перенѣгь никифоръ ι ѿложиша ѹбиѥниѥ за голову но кунами сѧ выкупати а ино все
ꙗкоже ꙗрославъ судилъ такоже ι сн҃ве ѥго ѹставиша о ѹбииствѣ аже кто ѹбиѥть
кнѧжа мужа в разбѡи а головника не ищють то виревную платити въ чьѥи же верви
голова лежить то п҃ гр҃и паки л людинъ то м҃ гр҃и котѡраꙗ ли вервь начнеть
платити дикую вѣру кѡлико лѣтъ заплатить ту виру зане же безъ головника имъ
платити будеть ли головникъ ихъ въ верви то зань к нимъ прикладываѥть тогѡ же
дѣлѧ имъ помагати головникѹ любо си дикую вѣру но сплати ιмъ во обчи м҃ гр҃и а
головничьство самому головнику а въ м҃ гр҃и ему заплатити ис дружины свою часть
но оже будеть ѹбилъ или въ свадѣ или в пиру ꙗвлено то тако ѥму платити по верви
нынѣ ιже сѧ прикладывають вирою оже станеть без ви҃ на разбои будеть ли сталъ на
разбои безъ всѧкоꙗ свады то за разбѡιника люди не платѧть но выдадѧть и всего съ
женою ι с дѣтми на потѡкъ и на разграблениѥ аже кто не вложить в дикую вѣру тому
людѥ не помагають но самъ платить а се покони вирнии были при ꙗрославѣ вирнику
взѧти з҃ вѣдеръ солоду на недѣлю же овенъ любо полоть любо в҃ ногатѣ а в середу
куна же сыръ а в пѧтницю тако же а куръ пѡ двою ему на дн҃ь а хлѣбѡвъ з҃ на
недѣлю а пшена з҃ ѹборкѡвъ а гороху з҃ ѹборковъ а соли з҃ голважень то то
вирнику со отрокомь а кони д҃ конемъ на ротъ сути овесъ вирнику и҃ гр҃и а і҃
кунъ перекладнаꙗ а метелнику в҃ꙇ вѣкшии а съсаднаꙗ гривна Аже будеть вира во п҃
гри то вирнику ѕ҃ꙇ гр҃и и і҃ кунъ и в҃҃ꙇ вѣкши а переди съсаднаꙗ гр҃и а за
голову г҃ гр҃и о кнѧжи мужѣ аже въ кнѧжи отроци ꙇли в конюсѣ ꙇли в поварѣ то м҃
гр҃и А за тивунъ за ѡгнищныи ꙇ за конюшии то п҃ грив А в сельскѡмь тивунѣ кнѧжѣ
ꙇли в ратаинѣмь то ві҃ гр҃и А за рѧдовича е҃ гр҃и Тако же и за боꙗрескъ О
ремественицѣ и о ремественицѣ А за ремественика и за ремественицю то ві҃ гр҃и А
за смерди и холѡпъ е҃ гр҃и а за робу ѕ҃ гр҃и А за кормилцѧ ві҃ тако же и за
кормилицю хотѧ си буди холѡпъ хотѧ си роба О покленѣи вирѣ Аще будеть на когѡ
поклепнаꙗ вира то же будеть послуховъ з҃ то ти выведуть виру паки ли варѧгъ или
кто ꙇнъ тогда А по костехъ и по мр҃твеци не платить верви аже имене не вѣдають
ни знають ѥго Аже свержеть вирѹ А иже свержеть виру то грив кунъ сметнаꙗ отроку
а кто и клепалъ а тому дати другую гривну а ѿ виры помечнаго ѳ искавше ли
послуха не налѣзуть а ꙇстьцѧ начнеть головою клепати то ти ꙇмъ правду желѣзо
тако же и во всѣхъ тѧжахъ в татбѣ и в поклепѣ оже не будеть лицѧ то тогда дати
ѥму желѣзо из невѡли до полу гр҃и золота аже ли мнѣ то на воду оли то до дву
грив аже мене то ротѣ ѥму ити по своѣ куны аже кто ѹдарить мечемь не вынезъ ѥго
или рукоꙗтию то в҃ꙇ гр҃и продажи за обиду аже ли вынезъ мечь а не ѹтнеть то гр҃и
кунъ аже кто когѡ ѹдарить батогомь любо чашею любо рогомь любо тылѣснию то в҃ꙇ
гр҃и не терпѧ ли противу тому ѹдарить мечемь то вины ѥму в тѡмь нѣтуть Аче ли
ѹтнеть руку и ѿпадеть рука ꙇли ѹсхнеть ꙇли ꙇли нога ꙇли око или не ѹтнеть то
полувирьѥ к҃ гр҃и а тому за вѣкъ і҃ гр҃и аже перстъ ѹтнеть кии любо г҃ грив
продажѣ а самому гривна кѹнъ а придеть кровавъ мѹжь аже придеть кровавъ мужь на
двѡръ или синь то видока ѥму не ꙇскати но платити ѥму продажю г҃ гр҃и аще ли не
будеть на немь знамениꙗ то привести ѥму видѡкъ слово противу слова а кто будеть
почалъ тому плати ѯ҃ кунъ аче же и кровавъ придеть ꙇли будеть самъ почалъ а
вылѣзуть послуси то то ѥму за платежь оже и били аже ѹдарить мечемь а не ѹтнеть
на смерть то г҃ гр҃и а самому гр҃и за рану же лѣчебноѥ пѡтнеть ли на см҃рть а
вира о тат аже ѹбиють когѡ ѹ клѣти ꙇли ѹ котороѣ татбы то ѹбиють во пса мѣсто
аже ли ꙇ додержать свѣта то вести на кнѧжь двѡръ оже ли ѹбиють и а ѹже бѹдть
людиѥ свѧзана видѣли то платити в тѡмь в҃ꙇ гр҃и аже крадеть кто скотъ въ хлѣвѣ
или клѣть то же будеть одинъ то платити ѥму г҃ гр҃и и л҃ кунъ будеть ли ихъ
мнѡго всѣмъ по г҃ гр҃и ꙇ по л҃ кунъ платꙇт о татбѣ же аже крадеть скѡтъ на поли
ꙇли ѡвцѣ или козы ли свиньи ѯ҃ кунъ будеть ли ꙇхъ мнѡго то всѣмъ по ѯ҃ кунъ аже
крадеть гумно ꙇли жито въ ꙗмѣ то кѡлико ихъ будеть крало то всѣмъ по г҃ гр҃и ꙇ
по л҃ кунъ а ѹ него же погибло то оже будеть лице лице пѡꙇметь а за лѣто возметь
по полугривнѣ паки ли лицѧ не будеть а будеть былъ кнѧжь конь то платити за нь
г҃ гр҃и а за инѣхъ по в҃ гр҃и а се ѹроци скоту аже за кобылу ѯ҃ кунъ а за вѡлъ
гр҃и а за корѡву м҃ кунъ а за третьꙗку л҃ кунъ за лѡньщину пѡл гр҃и за телѧ е҃
кунъ а за свинью е҃ кунъ а за поросѧ ногата за ѡвцю е҃ кунъ за боранъ ногата а
за жеребець аже не всѣ данѡ на нь гр҃и кунъ за жеребѧ ѕ҃ ног҃ а за корѡвиѥ
молокѡ ѕ҃ ног҃ то ти ѹрѡци смердомъ оже платѧть кнѧзю продажю аже буть холѡпи
татьѥ судъ кнѧжь аже буть холѡпи татиѥ любо кнѧжи любо боꙗрьстии любо чернечь ꙇх
же кнѧзь продажею не казнить зане суть не свободни то двѡиче платить ко ꙇстьцю
за обидѹ оже кто кунъ взищеть Аже кто взищеть кунъ на друзѣ а ѡнъ сѧ начнеть
запирати то оже на нь вывдеть послуси то ти пѡꙇдуть на роту а ѡнъ возметь своѣ
куны зане же не далъ ѥму кунъ за мнѡго лѣтъ то платити ѥму за обиду г҃ гр҃и аже
кто купець купцю дасть в куплю в куны или в гѡстьбу то купцю пред послухи кунъ
не имати послуси ѥму не надобѣ но ꙇти ѥму самому ротѣ аже сѧ почнеть запирати о
поклажаи аже кто поклажаи кладеть у кого любо то ту послуха нѣтуть но оже
начнеть бѡлшимь клепати тому ити ротѣ ѹ когѡ то лежал товаръ А толко еси ѹ мене
положилъ зане же ѥму въ бологодѣль и хоронилъ товаръ тогѡ о рѣзѣ аже кто даѥть
куны в рѣзъ или наставъ в медъ или жито во просѡпъ то послухи ѥму ставити како
сѧ будеть рѧдилъ тако же ѥму имати о мѣсѧчнѣмь рѣзѣ о мѣсѧчныи рѣзъ оже за мало
то ꙇмати ѥму заидуть ли сѧ куны до тогѡ же года то дадѧть ѥму куны въ треть а
мѣсѧчныи рѣзъ погренути аже гснъ переобидть закѹпа а ѹвидть купу ѥго ꙇли отарицю
то то ѥму все воротити а за обиду платити ѥму ѯ҃ кунъ паки ли прииметь на немь
кунъ то опѧть ѥму воротити куны что будеть принѧлъ а за обиду платити ѥму г҃
гр҃и продажи продасть ли гснъ закупа обель то наимиту свобода во всѣхъ кунахъ а
гсну за обиду платити в҃ꙇ гр҃и продажѣ аже гснъ бьѥть закупа про дѣло то без
вины ѥсть биѥть ли не смыслѧ пьꙗнъ а без вины то ꙗкоже въ свободнѣмь платежь
тако же и в закупѣ о хо҃л аже холопъ обелныи выведть кѡнь чии любо то платити за
нь в҃ гр҃и о заку аже закупъ выведть что то гсн҃ъ в немь но оже кдѣ и налѣзуть
то преди заплатить гснъ ѥго кѡнь или что будеть ино взѧлъ ѥму холопъ обелныи и
паки ли гснъ не хотѣти начнеть платити за нь а продасть и ѿдасть же переди или
за кѡнь или за волъ или за товаръ что будеть чюжего взѧлъ а прокъ ѥму самому
взѧти собѣ а се аже холѡпъ ѹдарить а се аже холопъ ѹдарить свободна мужа а
ѹбѣжить в хорѡмъ а гнъ ѥго не выдасть то платити за нь гсну в҃ꙇ гр҃и а затѣмь
аче и кдѣ налѣзеть ѹдареныи тъ своѥго истьцѧ кто ѥго ѹдарилъ то ꙗрославъ былъ
ѹставилъ ѹбити и но сн҃ве ѥго по ѡци ѹставиша на куны любо бити и розвѧзавше
любо ли взѧти гр҃и кунъ за соромъ о послушьствѣ а послушьства на холопа не
складають но оже не будеть свободнаго но по нужи сложити на боꙗрьска тивуна а на
инѣхъ не складывати а в малѣ тѧжѣ по нужи възложити на закупа о борд а кто
порветь бородѹ а въньметь знамениѥ а вылѣзуть людиѥ то в҃ꙇ гр҃и продажѣ аже безъ
людии а в поклепѣ то нѣту продажѣ о зубѣ аже выбьють зубъ а кровь видꙗть ѹ негѡ
во ртѣ а людьѥ вылѣзуть то в҃ꙇ гр҃и продажѣ а за зубъ гр҃и аже ѹкрадеть кто
бѡбръ то в҃ꙇ гр҃и аже будеть росѣчена землѧ ꙇли знамениѥ им же ловлено или сѣть
то по верви искати татѧ ли платити продажю аже кто борть разнаменаѥть аже
разнаменаѥть борть то в҃ꙇ гр҃и аже межю перетнеть бортьную іли ролеіную разореть
іли двѡрную тыномь перегородить межю то в҃ꙇ гр҃и продажи аже дубъ подотнеть
знаменьныи или межьныи то в҃ꙇ гр҃и продажѣ а се наклади а се наклады в҃ꙇ гр҃и
отроку в҃ гр҃и и к҃ кунъ а самому ѣхати со отрокомь на дву коню сути же на ротъ
овесъ а мѧсо дати овенъ любо полоть а инѣмь кормомь что има черево возметь писцю
і҃ кунъ перекладнагѡ е҃ кунъ на мѣхъ двѣ ногатѣ а се о борти аже борть пѡдътнеть
то г҃ гр҃и продажѣ а за дерево пол гр҃и аже пчелы выдереть то г҃ гр҃и продажи а
за медъ аже будеть пчелы не лажены то і҃ кунъ будеть ли олѣкъ то е҃ кунъ не
будеть ли татѧ то по слѣду женуть аже не бѹдеть слѣда ли к селу или к товару а
не ѿсѡчать ѿ собе слѣда ни ѣдуть на слѣдъ или ѿбьють то тѣмь платити татбу и
продажю а слѣдъ гнати с чюжими людми а с послухи аже погубѧть слѣдъ на гостиныцѣ
на велицѣ а села не будеть или на пустѣ кдѣ же не будеть ни села ни людии то не
платити ни продажи ни татбы о смердѣ аже смердъ мучить смерда безъ кнѧжа слова
то г҃ гр҃и продажи а за муку гр҃и кунъ аже ѡгнищанина мучить то в҃ꙇ гр҃и продажѣ
а за муку гр҃и аже лѡдью ѹкрадеть то ѯ҃ кунъ продажѣ а лѡдию лицемь воротити а
морьскую лѡдью г҃ гр҃и а за набѡиную лѡдью в҃ гр҃и за челнъ к҃ кунъ а за стругъ
гривна о перевѣсѣхъ аже кто пѡдотнеть вервь в перевѣсѣ то г҃ гр҃и продажи а гн҃у
за вервь гр҃и кунъ аже кто ѹкрадеть въ чьѥмь перевѣсѣ ꙗстрѧбъ или сокѡлъ то
продажѣ г҃ гр҃и а гсну гр҃и а за голубь ѳ҃ кунъ а за курѧ ѳ҃ кунъ а за ѹтовь л҃
кунъ а за гусь л҃ кунъ а за лебедь л҃ кунъ а за жеравль л҃ кунъ а в сѣнѣ и въ
дровѣхъ ѳ҃ кунъ а гсну кѡлико бѹдеть вѡзъ ѹкрадено то имати ѥму за вѡзъ по в҃
ногатѣ о гумнѣ аже зажгуть гумно то на потѡкъ на грабежь дѡмъ ѥгѡ переди пагубу
исплатившю а въ прѡцѣ кнѧзю поточити ꙇ тако же аже кто двѡръ зажьжеть а кто
пакощами кѡнь порѣжеть іли скотину продажѣ в҃ꙇ гр҃и а пагубу гсну ѹрѡкъ платити
ты тѧжѣ всѣ судѧть послухи свободными будеть ли послухъ холѡпъ то холѡпу на
правду не вылазити но оже хѡщеть истець или иметь и а река тако по сегѡ рѣчи
емлю тѧ но ꙗзъ ѥмлю тѧ а не холѡпъ и ѥмѣти и на желѣзо аже обинити и то ѥмлеть
на немь своѥ не обинить ли ѥго платити ѥму грив за муку зане по хѡлѡпьи рѣчи
ꙗлъи а желѣзного платити м҃ кунъ а мечнику е҃ кунъ а пол гр҃и дѣтьскому то ти
желѣзныи ѹрѡкъ кто си в чемь ѥмлеть аже иметь на желѣзо по свободныхъ людии рѣчи
либо ли запа на нь будеть любо прохожениѥ нощноѥ или кимь любо образомь аже не
ожьжеть то про муки не платити ѥму но одинѡ желѣзноѥ кто и будеть ꙗлъ о женѣ аже
кто ѹбиѥть жену то тѣм же судомь судити ꙗко же и мужа аже будеть виноватъ то пѡл
виры к҃ гр҃и а в холѡпѣ и в робѣ виры нѣтуть но оже будеть без вины ѹбиѥнъ то за
хѡлѡпъ ѹрокъ платити или за робу а кнѧзю в҃ꙇ гр҃и продажѣ аже ѹмреть смердъ аже
смердъ ѹмреть то задницю кнѧзю аже будуть дщери ѹ него дома то даꙗти часть на нѣ
аже будть за мужемь то не даꙗти части имъ о задницѣ боꙗрьстѣи и о дружьнѣи аже в
боꙗрехъ любо въ дружинѣ то за кнѧзѧ задницѧ не идеть но оже не будеть снв҃ъ а
дчери возмуть аже кто ѹмираꙗ раздѣлить дѡмъ свои дѣтемъ на тѡм же стоꙗти паки ли
безъ рѧду ѹмреть то всѣмъ дѣтемъ а на самого часть дати дш҃и аже жена сѧдеть по
мужи то на ню часть дати а что на ню мужь възложить тому же ѥсть гж҃а а задницѧ
ѥи мужнѧ не надобѣ будть ли дѣти то что первоѣ жены то то возмуть дѣти мт҃ре
своѥꙗ любо си на женѹ будеть възложилъ обаче мт҃ри своѥи возмуть аже будеть
сестра в домѹ то тѡи задницѣ не імати но ѿдадѧть ю за мужь братиꙗ како си мѡгуть
а се закладаюче городъ а се ѹрѡци городнику закладаюче горѡдню куну взѧти а
кѡнчавше ногата а за кормъ и за волѡгу и за мѧса и за рыбы з҃ кунъ на недлю з҃
хлѣбовъ з҃ ѹбѡркѡвъ пшена з҃ луконъ ѡвса на д҃ кони ꙇмати же ѥму донелѣ городъ
срубѧть а солоду одину дадѧть і҃ луконъ о мостницѣхъ а се мѡстнику ѹроци
помостивше мостъ взѧти ѿ і҃ локотъ по ногатѣ аже починить моста ветхаго то
кѡлико горѡднѣ починить то взѧти ѥму по кунѣ ѿ горѡднѣ а мостнику самому ѣхати
со отрокомь на дву коню д҃ лукна ѡвса на недлю а ѣсть что можеть а се о задницѣ
аже будть рѡбьи дѣти ѹ мужа то задници имъ не имати но свобода имъ с мтр҃ью аже
будть в дому дѣти мали а не джи сѧ будть сами собою печаловати а мт҃и имъ
пѡидеть за мужь то кто имъ ближии будеть тому же дати на руцѣ і с добыткомь и с
домомь донелѣ же возмѡгуть а товаръ дати перед людми а что срѣзить товаромь тѣмь
ли пригостить то то ѥму собѣ а истыи товаръ ворѡтить імъ а прикупъ ѥму собѣ зане
кормилъ и печаловалъ сѧ ими ꙗже ѿ челѧди плѡд или ѿ скота то то все пѡімати
лицемь что ли будеть ростерѧлъ то то все ѥму платити дѣтемъ тѣм аче же и ѡтчимъ
приіметь дѣти съ задницею то тако же ѥсть рѧдъ а дворъ без дѣла ѡтень всѧкъ
меншему снв҃и о женѣ аже ворчетъ сѣдѣти аже жена ворчеть сѣдѣти по мужи а
ростерѧѥть добытокъ и пѡидеть за мужь то платити ѥи все дѣтемъ не хотѣти ли
начнуть дѣти ѥи ни на дворѣ а она начнеть всѧко хотѣти и сѣдѣти то творити всѧко
вѡлю а дѣтемъ не дати вѡли но что ѥи далъ мужь с тѣм же ѥи сѣдѣти или свою часть
вземше сѣдѣти же а мт҃рнѧ часть не надобѣ дѣтемъ но кому мт҃и дасть тому же
взѧти дасть ли всѣмъ а вси роздѣлѧть безъ ꙗзыка ли ѹмреть то ѹ когѡ будеть на
дворѣ была и кто ю кормилъ то тому взѧти аже бдуть двою мужю дѣти а одиноѣ
матери то онѣмъ своѥгѡ ѡтцѧ задницѧ а онѣмъ своѥго будеть ли потерѧлъ своѥго
инѡчима что а онѣхъ ѡц҃ѧ а ѹмреть то възворѡтить брату на не же и людьѥ вылѣзуть
что будеть отець его истерѧлъ инѡчимлѧ а что ѥму своѥго ѡц҃ѧ то держить а мтр҃и
котѡрыи сн҃ъ добръ перваго ли другагѡ ли тому же дасть своѥ аче и вси снв҃е ѥи
будуть лиси а дчери мѡжеть дати кто ю кормить а се ѹрѡци судебнии а се ѹрѡци
судебнии ѿ виры ѳ҃ кунъ а метелнику ѳ҃ вѣкошь а ѿ бортноѣ земли л҃ кунъ а о
инѣхъ о всѣхъ тѧжь кѡму помѡгуть по д҃ куны а метелнику г҃ вѣкошь о задницѣ аже
братьꙗ ростѧжють перед кнѧземь о задницю котѡрыи дѣтьскии идѣть ихъ дѣлитъ то
тому взѧти гр҃и кѹнъ ѹрѡци рѡтнии а се ѹрѡци рѡтнии ѿ головы л҃ кунъ а ѿ
бортьноѣ земли л҃ кунъ бес трии кунъ тако же и ѿ ролеиноѣ земли а ѿ свободы ѳ҃
кунъ о холѡпьствѣ холѡпьство обелноѥ троѥ оже кто хотѧ купить до полу гр҃и а
послухи поставить а ногату дасть перед самѣмъ холѡпомь а втѡроѥ холѡпьство
пѡꙇметь робу без рѧду пѡиметь ли с рѧдомь то како сѧ будеть рѧдилъ на том же
стоить а се третьѥѥ холѡпьство тивуньство без рѧду или привѧжеть ключь к собѣ
без рѧду с рѧдомь ли то како сѧ будеть рѧдилъ на тѡм же стоить а въ дачь не
холѡпъ ни по хлѣбѣ робѡтѧть ни по придатъцѣ но оже не дохѡдѧть года то ворѡчати
ѥму млсть ѿхѡдить ли то не виноватъ ѥсть аже холѡпъ бѣжить а заповѣсть гснъ аже
слышавъ кто или знаꙗ и вѣдаꙗ оже ѥсть холѡпъ а дасть ѥму хлѣба іли ѹкажеть ѥму
путь то платити ѥму за холѡпъ е҃ гр҃и а за робу ѕ҃ гр҃и аже кто переиметь чюжь
холѡпъ і дасть вѣсть гсну ѥгѡ то имати ѥму переѥмъ гр҃и не ѹблюдеть ли то
платити ѥму д҃ гр҃и а пѧтаꙗ переѥмнаꙗ ѥму а будеть роба то е҃ гр҃и а шестаꙗ на
переѥмъ ѿхѡдить аже кто своѥгѡ холѡпа самъ досѡчить сѧ въ чьѥмь любо городѣ а
будеть посадникъ не вѣдалъ ѥгѡ то повѣдавше ѥму поꙗти же ѥму отрѡкъ ѿ негѡ и
шедше ѹвѧзати и і дати ѥму вѧзебную і҃ кунъ а переима нѣтуть аче ѹпустить и гонѧ
а собѣ ѥму пагуба а платить в то никтѡ же тѣм же и переима нѣтуть аже кто не
вѣдаꙗ чюжь холѡпъ ѹсрѧчеть и или повѣсть дѣѥть любо держить и ѹ собе а идеть ѿ
него то ити ѥму ротѣ ꙗко не вѣдалъ ѥсмь оже ѥсть холѡпъ а платежа в тѡмь нѣтуть
аче же холѡпъ кдѣ куны вложить а ѡнъ будеть не вѣдаꙗ вдалъ то гсну выкупати али
лишити сѧ ѥго вѣдаꙗ ли будеть далъ а кунъ ѥму лишити сѧ аже пустить холѡпа в
торгь а одолжаѥть то выкупати ѥгѡ гсну и не лишити с ѥгѡ аже кто кренеть чюжь
холѡпъ не вѣдаꙗ то первому гсну холѡпъ понѧти а оному куны имати ротѣ ходивше
ꙗко не вѣдаꙗ ѥсмь купилъ гсну же и товаръ а не лишати сѧ ѥ аже кто бѣжа а
пѡиметь сусѣдне что или товаръ то гсну платити за нь ѹрокъ что будеть взѧлъ аже
холѡпъ крадеть когѡ любо то гсну выкупати и любо выдати и с кимь будеть кралъ а
женѣ и дѣтемъ не надобѣ но оже бдуть с нимь крали и хоронили то всѣхъ выдати
паки ли а выкупаѥть гснъ аже бдуть свободнии с нимь крали или хоронили то кнѧзю
въ продажѣ житіѥ прдбнаго и бг҃оноснаго ѿц҃а нш҃ег ігꙋмена сергїѧ чюдотвор꙽ца
списано бысть ѿ премдрѣішаг епиѳанїѧ Предислѡвие слава бг҃ꙋ о всемъ і всѧческих
ради о них꙽же всегда прославѧет сѧ великое і трист҃ое имѧ еж і прсно
прославлѧемо есть слава бг҃ꙋ вышнем иже въ троцы славимомꙋ еже есть ѹпованїе
наше свѣт и живот нашь в негож вѣрꙋем в он же крстихом сѧ о нем꙽ же живемъ і
движем сѧ і есмы слава показавшемꙋ намъ житїе мꙋжа ст҃а і старца дх҃овна вѣсть
бо г҃ь славити славѧщаѧ ег и блгсвѧти бл҃гословѧщаѧ ег еже и прсно прославлѧет
своѧ ѹгоднїки славѧщаѧ его житїем чистым и б҃гоѹгодным і добродѣтел꙽ным
бл҃годарим б҃га за премногꙋю его блгсть бывшꙋю на насъ ꙗкоже бывшꙋю на насъ
ꙗкоже рече апслъ блгдть бг҃ꙋ о неизреченнѣм ег дарѣ паче же нн҃ѣ долъжни ес꙽мы
бл҃годарити бг҃а о всемъ еж дарова нам такова старца ст҃а гл҃ю же г҃дина
прпдбнаго сер꙽гїѧ в земли нашеи рꙋстѣи і в странѣ нашеи полꙋнощнеи во дн҃и нш҃а
в послѣднѧа времена и лѣта гробъ его ѹ насъ і пред нами есть к немꙋ же вѣрою
повсегда притѣкающе велико ѹтѣшенїе д҃шамъ нашимъ прїемлем꙽ и ѿ сего ѕѣло
пользꙋемъ сѧ да по истиннѣ велико то и ес намъ ѿ б҃га дарованїе дарова сѧ дивлю
же сѧ о сем како толико лѣтъ минꙋло а жітїе ег не писано по лѣте ѹбо единемъ или
по двою по преставленїи старцеве азъ окаꙗн꙽ныи вседръзыи дръз꙽нꙋхъ на сїе
воз꙽дохнꙋвъ к꙽ б҃гꙋ і старца прїзвахъ на молитвꙋ начахъ по дробнꙋ мало нѣчто
писати ѿ житїѧ старцева и к себѣ в таинѣ гл҃ѧ азъ не хватаю ни пред ким꙽ же но
себѣ пишꙋ а запаса ради і памѧти ради и пользы ради имѣѧх же ѹ себе за к҃ лѣтъ
приготованы таковаго списанїѧ свитъки в ніх꙽же бѣахꙋ написаны нѣкїѧ главиз꙽ны же
о житїи стар꙽цевѣ памѧти ради ова ѹбо въ свитцѣхъ ова же въ тетратѣхъ аще и не
по рѧдꙋ но преднѧа назад꙽ а заднѧа на преді и сице ожидающꙋ ми в꙽ таковаѧ
времена и лѣта и жадающꙋ ми того да бы кто паче мене и разꙋмнѣе мене описалъ ꙗко
да и азъ шед поклоню с емꙋ да и мене поѹчитъ и вразꙋмит но распытавъ и ѹвѣдавъ
извѣстно ꙗко никтоже нигдѣже рече сѧ не пїсаше о нем и се ѹбо едга воспомѧнꙋ или
ѹслышꙋ помышлѧю і раз꙽мышлѧю како тихое и чюдное і добродѣтел꙽ное жітїе его
пребысть без писанїѧ по многа времена пребых ѹбо нѣколико лѣтъ аки бездѣлен в
размышленїи недоѹмѣнїемъ погрꙋжаѧ сѧ и печалїю оскорблѧемъ и ѹмомъ ѹдивлѧа сѧ і
желанїемъ побѣждаꙗ с и наиде ми желаніе несыто еж како і коимъ образом начати
писати аки ѿ многа мало еже о жітїи прпдобнаго старца і обрѣтох нѣкїѧ старца
премдры во ѿвѣтех раз꙽сꙋдны и разꙋмны і вопросих ѧ о немъ ꙗко да препокоѧт мое
желанїе і рѣх има аще достоит писати сѧ они ж ѿвѣщав꙽ше рекошѧ ꙗкоже нелѣпо і не
подобает жітїѧ нечестивых пытати сіце не подобает житїа с҃тых мꙋж оставлѧти і не
писати і млъчанїю предати и в забыт положити аще бо мꙋжа ст҃а житїе списано
бꙋдетъ то ѿ тог пльза велика ес і ѹтѣшенїе вкꙋпѣ списателем сказателемъ
послꙋшателемъ аще ли же стар꙽ца ст҃а жітїе не пісано бꙋдетъ а самовидцы и
памѧтꙋхи его аще преставили сѧ бꙋдꙋт то каѧ потреба толикꙋю і таковꙋю пользꙋ в
забытїи положити і аки глꙋбинѣ мол꙽чанию предати аще не пісано бꙋдет жітїе его
то по чемꙋ вѣдати не знавшиим꙽ і не вѣдавшим его каковъ был꙽ іли ѿкꙋдꙋ бѣ како
роді сѧ и како воз꙽расте і како постриже сѧ і како воз꙽дръжа сѧ і како пожїве і
каковъ имѣ конецъ житїю аще ли бꙋдетъ писано і сїе нѣкто слышавъ поревнꙋет в꙽
слѣд житїѧ его ходити и ѿ сего прїимет пользꙋ пишетъ же великїи василїе бꙋди
ревні право живꙋщимъ и сихъ житїе и дѣꙗнїе пиши на срдцы своемъ виждь ꙗко велїтъ
житїѧ ст҃ыхъ писати не токмо на хар꙽тїахъ но и на своемъ срдце пол꙽зы ради а не
скрывати и ни таити таина бо ц҃рева лѣпо есть таити а дѣла бж҃їѧ проповѣдати
добро есть и полез꙽но и ѿтолѣ нꙋж꙽да ми бысть распытовати і вопрошати древних
старцовъ прилѣжно свѣдꙋщихъ во истин꙽нꙋ извѣс꙽тно ѡ житїи его ꙗкоже с҃тое гл҃ет
писанїе въпроси ѿц҃а твоего воз꙽вѣстіт тебѣ и стар꙽ца твоѧ рекꙋтъ тебѣ елико
слышах и разꙋмѣхъ ѿц҃ы мои повѣдаша ми елика ѿ старецъ слышахъ и елика своима
оч҃има видѣхъ і елика ѿ самаго ѹстъ слышѧх і елика ѹвѣдах ѿ иже въ слѣдъ его
ходившаго времѧ немало і воз꙽лїѧвшаго водꙋ на рꙋцѣ его и елика дрꙋгаѧ нѣкаѧ
слышѧхом и ѿ его старѣишаг брата стефана быв꙽шаго по плоти ѿц҃а ѳеодорꙋ
архиепскопꙋ ростовъскомѹ ѡва же ѿ инѣх старцев древнихъ достовѣрных бывших
самовидцевъ родс꙽твꙋ ег і вос꙽питанїю і книговыченїю воз꙽растꙋ ег і юности даж и
до пострїженїѧ его дрꙋзїи же старцы самовидцы сꙋще і свѣдтели нелож꙽нїи
пос꙽тризанїю его и начаткꙋ пꙋстынножітелствꙋ его і поставленїю ег еже на
игꙋменс꙽тво и по рѧдꙋ прочимъ прочїи воз꙽вѣстітели і сказатели бывахꙋ ино къ
множствꙋ трꙋдов꙽ стар꙽чих и къ великимъ ісправленїемъ его взираѧ аки без꙽гласенъ
і бездѣден в꙽ недѡумѣнїи ѿ ѹжасти бываѧ не обрѣтаѧ словесъ потребных подобных
дѣанїю его како могꙋ азъ бѣдныи в нн҃ѣшнее времѧ сер꙽гїево все по рѧдꙋ житїе
испїсати и многаѧ исправленїѧ ег і неисчетныѧ трꙋды его сказати ѿкꙋдꙋ ли начнꙋ
ѧже по достоинствꙋ дѣанїѧ того и под꙽виги послꙋшателемъ слышаны всѧ сотворити
или что подобаетъ первїе воспомѧнꙋти или котораѧ довлѣетъ бесѣда к꙽ похваленїемъ
его ѿкꙋдꙋ ли прио꙽брѧщꙋ хитрость да возможно бꙋдетъ к꙽ таковомꙋ сказанїю како
ѹбо таковꙋю и толикꙋю і не ѹдобъ исповѣдимꙋю повѣмъ повѣсть не вѣде елма ж чрезъ
есть нашꙋ силꙋ творимое ꙗкож немощно есть малѣ в лодїи велико и тѧжко бремѧ
налагаемо понести сице и превос꙽ходитъ нашꙋ немощь и ѹмъ подлежащаѧ бесѣда аще
бо и побѣждаетъ нашꙋ хꙋдостъ но ѡбаче молим сѧ всемлстивомꙋ і всесилномꙋ б҃гꙋ і
пречістеи его мт҃ре ꙗко да ѹразꙋмитъ и помилꙋетъ мене грꙋбаго і неразꙋмнаго ꙗко
да подастъ ми слово во ѿвръзенїе ѹстъ моихъ не моего ради гл҃юща недостоин꙽ства
но мл҃твъ ради ст҃ыхъ старецъ і самого того призываю сер꙽гїа на помощь и
съосѣнѧющꙋю его блгдть дх҃овнꙋю ꙗко да поспѣш꙽никъ ми бꙋдетъ и словꙋ с꙽пособникъ
еще же и его стадо бг҃озванное бл҃го собранїе соборъ чстныхъ старецъ к нимъ же
смиренїемъ припадаю и самѣхъ тѣхъ подножїю касаю сѧ и на моленїе призываю и
принꙋждаю ѕѣло бо тѣх мл҃твъ повсегда требꙋю паче же н҃нѣ внегда сїѧ начинающꙋ
ми начинанїе и ко е еже ѹстремих̾ сѧ сказанїѧ повѣсти і да никтоже ми зазїратель
на сїе дерзающꙋ бꙋдет ни бо аз꙽ сам возможне имам꙽ или доволен к таковомꙋ
начинанию аще не любовь и молитва преподѡбнаго того стар꙽ца привлачитъ и томитъ
мои помыслъ и принѹжаетъ глаголати же и писати достоитъ же ꙗс꙽нѣе рещи ꙗко аще
ми бы мощъно было по моемꙋ недостоинъс꙽твꙋ то подобаше ми ѿтинѹдъ со с꙽трахомъ
ѹдобь молъчѧти и на ѹстѣхъ своих перъстъ положити с꙽вѣдꙋщѹ свою немощь а не
из꙽носити ѿ ѹстъ гл҃ъ еже не по подобию ниже прѡдеръзати на сицевѡе начинание
еже ч꙽резъ свое достѡꙗние но ѡбаче печѧль прїатъ мѧ и жалѡсть поꙗтъ мѧ толика и
такова велика свѧта стар꙽ца преслѡвѹщѧ и мнѡгослѡвꙋща житїе егѡ въсюдоѵ
ѡбъносимо и по дальнимъ с꙽транамъ и по градѡмъ мꙋжа ꙗвлен꙽на і именита всѣмъ
того исповѣдающимъ и за толико лѣтъ житїе ѡставлен꙽но и не ѡписан꙽но бѧше
непъщевахъ сїѧ молъчанїю предати ꙗко въ глꙋбинѣ забъвенїѧ погрѹзити аще бо не
писано бꙋдетъ стар꙽цево житїе не оставлено кꙋпъно безъ воспоминанїѧ тои се и ѹбо
никакоже повъредитъ свѧтаго того старъца еже не пѡлѹчити емѹ ѡтъ насъ
восъпоминанїѧ же и писаниѧ ихъже бо имена на небесѣхъ богъ написа сим꙽ никаꙗже
потреба ѿ человѣкъ требовати писаниꙗ же і въспѡминаниѧ но мы сами ѿ сегѡ не
пользꙋ не пользꙋем꙽ сѧ оставлѧюще толикꙋю и таковꙋю пол꙽зꙋ и того ради сїѧ всѧ
собрав꙽ше начинаемъ писати ꙗко да и прочїи мниси ꙗже не сꙋть видали стар꙽ца да и
тѣ проч꙽тꙋтъ и поревнꙋютъ стар꙽цеве добродѣтели і его житїю вѣрꙋютъ блж҃ени бо
рече не видѣв꙽ше вѣроваша паки ж дрꙋгоицы дрꙋгаѧ печаль прїемлет мѧ и обдержитъ
мѧ аще бо азъ не пишꙋ а ин никтоже не пишеть бою сѧ осꙋжнїѧ притъчи оного раба
лѣниваго с꙽крывшаг талант и обленивъшаго сѧ онъ бо добрыи старецъ чюд꙽ныи
стрстрпецъ вез꙽ лѣностї повсегда подвигомъ добрым подвизааше с и николиже облени
сѧ мы же не токмо сами не подвизаем сѧ но и того готовых чюжих трꙋдовъ еже въ
жїтїи его лѣнім сѧ возвѣстити писанїемъ послꙋшателем слышаны сїѧ сотворити н҃нѣ
же аще б҃гъ подастъ хотѣлъ ѹбо бых писати ѿ самог ржства его и младеньс꙽тво и
дѣтъс꙽тво і въ юности і во иночествѣ і во игꙋменс꙽твѣ и до самого преставленїѧ
да не заб꙽вена бꙋдꙋтъ толикаѧ ис꙽правленїѧ его да не забыто бꙋдет житїе егѡ
чистое и тихое и бл҃гоѹгодъное но бою сѧ ѹсꙋмнѧ сѧ прикоснꙋти сѧ повѣсти не смѣю
и недоѹмѣю како бы сотворити первѣе начатокъ подпїсанїю ꙗко выше силы моеѧ дѣло
бысть ꙗко немощен ес꙽мь и грꙋбъ и неразꙋмиченъ но ѡбаче надѣю сѧ на милосер꙽даго
бг҃а и на ѹгоднїка его прпдбнаг стар꙽ца мл҃твꙋ і ѿ бг҃а прошꙋ млсти и бл҃годати
і дара словꙋ и разꙋма і памѧт и аще бг҃ъ подастъ ми і вразꙋмит꙽ мѧ і наставитъ
мѧ своего си раба неключімаг не ѿчаю бо сѧ млсти его бл҃гїѧ и блгдти его
слад꙽кїѧ сице можетъ і мое омраченїе просвѣтити і мое неразꙋмїе вразꙋмити і
моемꙋ неѹмѣнїю ѹмѣнїе подати да оѵбо ѡ имени г҃а нашег іс҃ х҃а рек꙽шого без꙽
мене не можете творити ничтоже ищите і обрѧщите просите і прїимете сего г҃а бг҃а
сп҃са помощнїка на помощь призываю тои бо есть бг҃ъ нашь великодатель и бл҃гих
податель и богатых даровъ дародатель премꙋдрости наставнїкъ и смыслꙋ давецъ
несмысленымъ казатель ѹчаи человѣка разꙋмꙋ даѧ ѹмѣнїе неѹмѣющимъ даѧ молитвꙋ
молѧщемꙋ сѧ даѧи просѧщемꙋ мꙋдрость и разꙋмъ даѧи всѧко даѧнїе благо даѧи даръ
на пол꙽зꙋ просѧщимъ даѧи незлобивымъ коварс꙽тво и отрокꙋ юнꙋ чювъс꙽тво и смыс꙽лъ
иже сказанїе словесъ его просвѣщает и разꙋмъ даетъ младен꙽цем до з꙽дѣ ѹбо
ѡкон꙽чав꙽ше предсловїе и тако бг҃а помѧнꙋв꙽ше и на помощь приз꙽вавше его добро
бо есть о бз҃ѣ начати ї о бз҃ѣ кон꙽чати и къ бж҃їимъ рабомъ бесѣдовати о бж҃їи
ѹгодницѣ повѣсть чинити нач꙽нем же ѹже основꙋ слова і тако проче житїе стар꙽цево
о б꙽зѣ начинаемъ писати сице начало житию прпдбнаг и бг҃оноснаг ѡтц҃а нш҃ег
сер꙽гїѧ ігѹмена радонежскаг блгсви ѡтч҃е сеи преподобныи ѿц҃ъ нашь сер꙽гїе роді
с ѿ родителѧ добрород꙽нꙋ и бл҃говѣрнꙋ ѿ оц҃а нарицаемаг киріла і ѿ мт҃ре именем
мр҃їѧ иже бѧста б҃жїи ѹгоднїцы правдиви пред бг҃ом и чл҃ки і всѧческїми
добродѣтелми ісплънени же і ѹкрашени ꙗкоже бг҃ъ любит не попꙋсти бо бг҃ъ иже
таковомꙋ дѣтїщꙋ восїѧти хотѧщꙋ да родит сѧ ѿ родители неправеднꙋ но преже
проѹготова бг҃ъ и ѹстроилъ таковаѧ првдна родителѧ его и потом ѿ нею своего си
произведе ѹгоднїка ѡ прехвал꙽наѧ вресто ѡ предобраѧ сꙋпрꙋга иже таковомꙋ дѣтищꙋ
родителѧ быста прежде же подобаше поч꙽тіти і похвалити родителеи его да ѿ сего
ꙗко нѣкое приложенїе похвалы и почести емꙋ бꙋдетъ понеже лѣпо бѧше емꙋ ѿ бг҃а
даровати сѧ многимъ людемъ на ѹспѣх на сп҃сенїе же и на ползꙋ и тог ради не бѣ
лѣпо такомꙋ дѣтищꙋ ѿ неправедных родити сѧ родителеи ниже иным сирѣчь
неправедным родителемъ таковаг не бѣ лѣпо родіти дѣтища но ток꙽мо тѣмъ единѣм꙽ ѿ
бг҃а дарова сѧ еж и прилꙋчи сѧ паче і сніде сѧ добро къ добрꙋ и лꙋч꙽шее къ
лꙋчьшемꙋ и бысть же и чюдо нѣкое преж рожденїѧ егѡ прилꙋчи сѧ нѣчто сицево егоже
не достоитъ мол꙽чанию предати еще бо емꙋ во ѹтробе матерне носімꙋ во единъ ѿ
дн҃ии дневи сꙋщꙋ недѣли приде мати его в꙽ цр҃ковь по обычаю во времѧ егда ст҃ꙋю
поютъ литоргїю і стоѧще с꙽ прочими женами в꙽ притворе і внегда хотѧхꙋ начати
чести ст҃ое еѵаг҃лїе людем мол꙽чащимъ тогда абїе внезапꙋ младенецъ начат вопити
во ѹтробе мт҃ернѣ ꙗкоже и многимъ ѿ таковаго проглашенїѧ ѹжас꙽нꙋти сѧ о
преславнѣм чюдеси бывающем о младенцы сем паки же едга преж начинанїѧ еже пѣти
херꙋвимскꙋю пѣснь рек꙽ше иже херꙋвим тогда внезаапꙋ младенецъ гласомъ нача
вельми верещати во ѹтробе вторицею паче перваго ꙗко і во всю цр҃ковь изыде глас
его ꙗко і самои матери его ѹжас꙽ши сѧ стоѧти і сꙋщимъ женам стоѧщимъ тꙋ і
недомыс꙽лѧщим сѧ в себѣ гл҃ющимъ что ѹбо бꙋдет о младен꙽цы семъ внегда же іерѣи
воз꙽гласи вонмѣм ст҃аѧ ст҃ымъ тогда паки младенецъ третицею вельми возопи мт҃и
же его мало не паде на землю ѿ многа страха и трепетомъ великимъ одер꙽жима сꙋщи
і ѹжас꙽ши сѧ нача в꙽ себѣ плакати прочаѧ же вѣрныѧ оны жены пристꙋпльши к неи
начашѧ вопрошати ю гл҃ющы імаши ли в꙽ пазꙋсѣ младенца пеленами повита егоже
гласъ младен꙽ческїи слышахомъ во всеи цр҃кви верещающе она же в недоѹмѣніи ѿ
многа плача не можаше к нимъ ни провѣщати но в꙽малѣ ѿвѣща имъ пытаите рече инде
аз꙽ бо не имамъ они же вопрошашѧ пытающе промежи собою і поискавъше і не
обрѣтошѧ паки обратишѧ сѧ к неи глю҃ще мы во всеи цркви поискавъше и не
обрѣтохом младен꙽ца да кыи то ес младенецъ иже гласом проверещавыи мати же ег не
могꙋще ѹтаити бываемаг і испытаемаг ѿвѣща к ним азъ младенца в꙽ пазꙋсѣ не имамъ
ꙗкоже мніте вы имѣю же въ ѹтробѣ еще до времени нерожна сїи провоз꙽гласилъ есть
жены же рѣша к неи да како дастъ сѧ гласъ преже рожденїѧ младенцꙋ въ ѹтробе сꙋщꙋ
она же рече азъ ѡ семъ и сама ѹдивлѧю сѧ и всѧ есмь въ страсѣ трепещѹ невѣдѹщи
бываемаго жены же воздохнѹвъше и бьюще в перси своѧ возъвращахѹ сѧ кааждо на
свое мѣсто токмо к себѣ глаголющи что ѹбо бѹдетъ отроча се и ꙗже о немъ волѧ
гн҃ѧ да бѹдетъ мꙋжїе же въ црк҃ви сїѧ всѧ слышав꙽ши и видѣв꙽ши стоꙗхѹ з꙽
безмолвїемъ ѹжасни дондеже іерѣи ст҃ѹю совер꙽шили литѹргїю и съвьлече сѧ ризъ
своихъ и распꙋсти люди и разыдоша сѧ кїиждо во своѧ си и бысть страх на всѣх
слышащих сиѧ марїѧ же мт҃и его ѿ дн҃е того ѿнележе быс знаменїе таковое и
проѧвленїе ѿтолѣ ѹбо пребываше до времене рѡженїѧ его и младенца во ѹтробѣ
носѧщи ꙗк нѣкое сокровище многоцѣнное и ꙗко драгїи камень и ꙗко чюдныи бисеръ и
ꙗк сосѹд из꙽бранъ и егда в себѣ сего носѧше и сим непразднѣ сѹщи еи тогда сама
соблюдаше сѧ ѿ всѧкїѧ ск꙽верны и ѿ всѧкїѧ нечистоты постом огражаѧ сѧ и всѧкїѧ
пища толъстыѧ ошаѧв с꙽ѧ и ѿ мѧс и ѿ млека и рыбъ не ѧдѧше хлѣбом точїю и зелїем
и водою питаше сѧ и ѿ пїѧньс꙽тва ѿтинꙋд воздръжаше сѧ на часте же в таинѣ на
единѣ со воз꙽дыханїем и со слезами молѧше сѧ къ бг҃ѹ гл҃ѧ г҃и спси мѧ соблюди мѧ
ѹбогѹю си рабѹ свою и сего младенца носимаго во ѹтробе моеи сп҃си и сохрани ты
бо еси хранѧи младенца г҃ь и волѧ твоѧ да бѹдет ги и бѹди имѧ твое блсвено во
вѣки вѣком аминь и сице творѧ пребываше даже и до самого рожденїѧ его велми ж
прилежаше паче всего постѹ и мл҃твѣ ꙗко и самое то зачатїе и ржство полно бѣ
поста и мл҃твы бѧше бо и та добродѣтелна сѹщи и ѕело боѧщи сѧ бг҃а ꙗко и преже
роженїѧ его ѹвѣдавъши и разѹмѣв꙽ши ꙗже о немъ таковое знаменїе и проѧвленїе и
ѹдивленїе и совѣщаша с мѹжем своимъ глѧ ꙗко аще бѹдет ражаемое мѹжескъ полъ
обѣщаеве сѧ принести его въ цр҃ковь и дати его блгдтлю всѣх бг҃ѹ ꙗкоже и быс ѡле
вѣры добрїѧ ѡ теплоты бл҃ги ꙗко и преже рожес꙽тва его ѡбѣщаста сѧ привести его и
вдати бл҃гих подателю бг҃ѹ ꙗкоже древле анна пррочица мт҃и самоилѧ пррока егда
же исполниша сѧ д҃нїе родити еи и роди младенца своего и ѕело непечално ржство
прїим꙽ши родтели же его призваста к себѣ ѹжики своѧ и дрѹги и сꙋсѣди и
возвеселиша сѧ славѧще и бл҃годарѧще бг҃а дав꙽шаго има таковыи дѣтищь по роженїи
же его внегда и пеленами повито быс отроча нѹжа всѧко бѧше еже и к сосцѹ
принести да внегда аще слꙋчаше сѧ мт҃ри его пищѹ нѣкѹю в꙽кѹсит еже ѿ мѧсъ и тою
насыщенѣ быти и полнѣ ѹтробе еѧ тогда же никакоже младенецъ сосцѹ касаше сѧ и
сїе слѹчаше сѧ не единою бывати но ѡвогда дн҃ь ѡвогда два младенцꙋ не напитати
сѧ иже ѿтинѹд о семъ ѹжасъ вкѹпѣ и скорбь обдеръжаше рожешѹю и сродникы еѧ и
едва разѹмѣша ꙗко не хощет младенецъ еже ѿ мѧс питаемѣ питателнице его быти тѣм
млеком напаати сѧ но точїю ѿ поста еи не раздрѣшати сѧ и ѹже ѿтодѣ пища мт҃рнѧ
воздержанїе и постъ бѧше и ѿтолѣ младенецъ повсегда по ѡбычаю питаемъ бываше и
исполниша сѧ дн҃їе обѣщанїю мт҃ри его ꙗко бысть по дн҃ех шестих седмицъ еже ес
четверодесѧтныи дн҃ь по ржствѣ его родители же его принесоста младенецъ въ
цр҃ковь бж҃їю воздающе ꙗко ж и прїꙗста ꙗкоже ѡбѣщаста сѧ воздати его бг҃ѹ
дав꙽шемѹ его кѹпно же іерееви повелѣвающа ꙗко крщ҃енїем бжственым совершити и
иереи же огласивъ его и мнѡго млт҃вовавъ над нимъ и с радѡстїю дх҃овною и со
тщанїемъ крсти его во имѧ ѿц҃а и сн҃а и ст҃го дх҃а варфоломѣѧ во ст҃ѣмъ крщ҃енїи
нарекъ того имѧ возвед же его абїе ѿ кѹпѣлныѧ воды крщ҃енїѧ блгдть прїим꙽ши
богатно ст҃го дх҃а и провидѣвъ дх҃омъ бж҃ественым и проразѹмѣ сосѹдѹ из꙽браннѹ
быти младеньцꙋ ѡтц҃ъ же его и мт҃и разѹм имѹща ст҃го писанїѧ не хѹдѣ и та
повѣдаста іереови како носим сын во ѹтробе мт҃рни въ цр҃кви три краты
провоз꙽гласи что ѹбѡ бѹдет сїе мы не вѣмы іерѣи ж именем михаилъ разсѹденъ сыи
книгам повѣдаше има ѿ бжственаго писанїѧ ѿ обою закона ветхаго и новаго сказа
гл҃ѧ дв҃дꙋ во псалтирѣ рекшѹ ꙗко не содѣланное мое видѣста очи твои и самъ г҃ь
ст҃ыми своими ѹсты ѹчн҃ком си рече вы же ꙗкѡ искони со мною есте тамо в꙽ ветхом
законѣ иеремѣѧ проркъ во чреве мт҃ерни ост҃и сѧ здѣ же в новѣмъ павелъ апслъ
вопїѧше бг҃ъ ѿц҃ъ г҃а нашего іс҃ х҃а возвавыи мѧ изъ чрева мт҃ре моеѧ ꙗвити сн҃а
своего во мнѣ да блг҃овѣстѹю въ с꙽транахъ и ина мнѡжаишаѧ ѿ ст҃ыхъ повѣдаема
писанїѧ ѡ младенци же рече к꙽ родителемъ не скорбите о семъ но паче радꙋите сѧ и
веселити сѧ ꙗко бѹдет сосѹдъ из꙽бранъ бг҃ѹ ѡбитель и слѹжитель ст҃ыѧ троца еже и
бысть и тако блсвивъ отроча и родтелѧ его ѿпꙋсти ѧ въ дѡм ею потом꙽ же по
времени малым минѹвъшим дн҃емъ о младенци паки чюдодѣиствоваше сѧ дрꙋгое нѣкое
знаменїе с꙽транно нѣчто и незнаемо в꙽ средѹ бо и в пѧтокъ не прїимаше ни ѿ сосцꙋ
ни ѿ млека кравьѧ но ѡтинѹд ошаати сѧ емѹ и не с꙽сати и не ѧдꙋщѹ пребывати емѹ в
вес дн҃ь кромѣ ж среды и пѧтка въ прочаѧ дн҃и по ѡбычаю питаше сѧ аще ли бꙋдѧше
въ средѹ и в꙽ пѧтокъ то ал꙽ченъ младенецъ пребываше се же ни единою ни дважды но
и мнѡгажды прилѹчаше сѧ еже есть по всѧ среды и пѧт꙽кы бываше ѿ сего нѣким мнѧше
сѧ ꙗко болно бѣ дѣтище о сем же ѹбо мт҃и его скорбѧщи сѣтоваше и съ дрꙋгими
женами съ прочими кормителницами расматрѧюще бѣѧше мнѧше ꙗко ѿ кѣкїѧ болѣзни
младенцѹ приключаше сѧ сїе бывати но ѡбаче обзирахѹ повсюдѹ младенца ꙗко нѣсть
болно и ꙗко не обрѣташе сѧ в немъ ꙗвленыѧ или неꙗвленныѧ знаменїе болѣзни ни
плакаше ни стонѧше ни дрѧхловаше но и лице и срдце и ѡчи весели и всѧческїи
младенцѹ радос꙽тнѹ сѹщѹ ꙗко и рѹчицами играше тогда в꙽си видѧщи и позънаша и
разѹмѣша ꙗко не болѣзни ради в꙽ пѧтокъ и въ средѹ младенецъ млека не приимаше но
проꙗвленїе нѣкое прознаменаше сѧ ꙗко блгдть бж҃їѧ бѣ на нем еже проꙗвлѧше
бѹдꙋщаго воз꙽дръжанїѧ образъ ꙗко нѣкогда въ грѧдꙋщаѧ времена и лѣта в꙽ пос꙽тномъ
житїи просїѧти емѹ е и бы҃ дрѹгоицы же мт҃и его привожаше к немꙋ женѹ нѣкѹю
доилицѹ имѹщꙋ млеко да бы его напитала младенец же не рачи прїѧти никакоже ѿ
чюждїѧ матери питати сѧ но точїю ѿ своеѧ си рѡдительница и сїе видѣв꙽ше
прихождахѹ к немѹ и дрꙋгїѧ жены тацы же и доилици тѣмъ подобно такоже творити
ꙗкоже и первїе и тако пребыс своею токмо питаемъ мт҃рїю дондеже и ѿдоенъ быс се
же сматрѧют нѣцїи ꙗко и се знаменїе бысть ꙗко да бы добра корене добраѧ
лѣторасль нес꙽кверным млекомъ воспитанъ бывъ нам же мнит сѧ сице быти ꙗко сїи
младенецъ изъ млада быс гв҃и рачитель иже в самои ѹтрѡбе и ѡ ѹтрѡбы мт҃ернѧ къ
бг҃оразѹмїю прилѣпи сѧ иже ѿ самѣхъ пеленъ бг҃а позналъ и в꙽ правдꙋ ѹразѹмѣлъ
иже в꙽ пеленах сыи в самои колыбѣли пощенїю навыкаше иже ѿ мт҃ри млекомъ питаем
сыи вкѹпѣ с꙽ плотнымъ млекомъ воздержанїю ѹчаше сѧ иже по есс꙽твѹ младенецъ сыи
но выше естес꙽тва постъ начинаше иже въ младенце чстотныи бысть въскоръмленикъ
иже бл҃гочестїемъ паче нежели млекомъ воспитанъ бысть иже преж роженїѧ его
изъбранъ бг҃ом и пронареченъ едга во ѹтробе мт҃рне носим трикраты въ цр҃кви
провозгласи иже и слышащаѧ ѹдивлѧет и паки како не по малѹ провозъгласи но во
всю церковь ꙗко да во всю землю изыдет слово ѡ немъ егда сѹщеи родителнице его
или на пирѹ или в нощи спѧще но въ цр҃кви паче же и на мл҃тве да мл҃твеникъ
крѣпокъ бѹдет къ богѹ и како не провереща нѣ в коеи хлѣвинѣ или не в чисте мѣсте
нѣкоем и ненарочите но паче въ црк҃ви стоѧщи на мѣсте чисте на мѣсте ст҃е идѣже
подобает ст҃ыню гн҃ю совершити ꙗко да обрѧщет сѧ совершенаѧ ст҃ынѧ гн҃ѧ во
страсѣ бж҃іи паки емѹ достоит чюдити сѧ что ради не провозъгласи единицею или
дважды но паче третицею ꙗко да ꙗвит сѧ ѹчн҃къ ст҃ыѧ троца понеже ѹбо тричисленое
число паче инѣхъ прочих числъ больши есть ѕѣло чтомо вездѣ бѡ троечисленое число
всемꙋ добрꙋ начало и вина возвѣщенїю ꙗко же се Глаголю трижды г҃ь самѡила
прорѡка возва трею каменїю пращею двдъ голїѧда порази трижды повелѣ возливати
водѹ ильѧ на полѣна рекъ ѹтроите и ѹтроиша трижды тожде илїѧ дꙋнѹ на отрочища и
воскр҃си его три дн҃и и три нощи иона проркъ в ките тридн҃евнова трїе отроцы в
вавилонѣ пещъ огненꙋю ѹгасиша тричисленое же слышанїе ісаію проркѹ серафимовидцѹ
егда на нб҃си слышаше сѧ емѹ пѣнїе агг҃льское трист҃ое вопїющихъ стъ стъ стъ г҃ь
саваѡфъ трею же лѣт в꙽ведена быс въ цр҃ковь ст҃аѧ ст҃ых пречстаѧ дв҃а м҃ріѧ
тридесѧти же лѣтъ х҃с крсти сѧ ѿ іѡанна во іерданѣ три же ѹченики х҃с постави на
фаворѣ и преѡбрази сѧ предъ ними тридн҃евно же х҃с изъ мрт҃выхъ воскр҃се
трикраты ж х҃с по воскр҃сенїи реч петре любиши ли мѧ что же извещаю по три числа
а что ради не помѧнѹ бол꙽шаго и с꙽трашнаго еже есть тричисленое бжство треми
ст҃ынѧми треми образы треми собьс꙽твы въ три лица едино бжство прест҃ыѧ троца
ѿц҃а и сн҃а и ст҃го дх҃а триѹпостаснаго бжства едина сила едина власть едино
г҃ьство лѣпо же бѧше и семѹ младенцꙋ трижды провоз꙽гласити во ѹтробе мт҃ерне
сѹщꙋ преже роженїѧ прознаменѹѧ ѿ сего ꙗко бѹдет нѣкогда троичныи ѹчн҃къ еж и быс
и многи приведет в разѹм и во ѹвѣдѣнїе бж҃їе ѹча словесныѧ овца вѣровати во
ст҃ѹю троцꙋ единосѹщнѹю во едино бжство воле не ѹказанїе ли се бѹдетъ ꙗвѣ ꙗже о
томъ послѣди бѹдѹщаѧ дивна и с꙽транна воле не знаменїе ли се есть истовое да
покажет сѧ ꙗже о немъ да збѹдет сѧ дѣлесы чюдесными на послѣдокъ подобает꙽ бо
видѣв꙽шим и слышав꙽шим перваѧ и вѣровати послѣдним ꙗко и преже роженїѧ его бг҃ъ
прознаменалъ есть его не просто бо ни бездобь таковое знаменїе и ѹдивленїе
быв꙽шее преднее но предпѹтїе ес послѣди бѹдꙋщим се же понѹдихом сѧ рещи ел꙽ма же
чюдна мѹжа чюдно и житїе повѣдает сѧ лѣпо же здѣ помѧнѹти и древних ст҃ых иже в꙽
ветхом и новѣмъ законѣ восїѧвших и многих бо ст҃ых зачатїе и рожес꙽тво
ѿкровенїем бжственым нѣкако ѿкровено быс мы бо не ѿ себе износим слово но ѿ
ст҃ыхъ възимающи писанїи словеса и къ предлежащеи повѣсти повѣсть приѹподблѧюще
воспомїнанїем сице и понеже иеремѣю прорка бг҃ъ во чреве мт҃ерни ост҃и и прежде
рожденїѧ его провѣдыи ꙗко провидецъ бг҃ъ ꙗко быти емѹ прїѧтелищꙋ ст҃го дх҃а
наполнѧет сего абїе бдг҃одати ѿ юнос꙽тна возраста исаіѧ же проркъ рече гл҃етъ
г҃ь возвавыи мѧ изъ ѹтробы и ис꙽ чрева мт҃ре моеѧ из꙽бравъ пронарече мѧ ст҃ыи же
великїи іѡаннъ проркъ прдтча еще сыи во ѹтробе мт҃рни позна г҃а носимаго в
ложеснѣх прчстыѧ прснодв҃ы м҃рїѧ и взыгра сѧ младенецъ радощами во чреве мт҃ри
своеѧ елисафи и тоѧ ѹс꙽тнами прорчес꙽твова и возопи тогда гл҃ѧ ѿкꙋдꙋ се мнѣ да
прїиде мт҃и г҃а моего къ мнѣ ст҃ыи же славныи проркъ илїѧ фезвитѧнинъ егда роди
его мт҃и его тогда родители его видѣша видѣнїе ꙗко мѹжїе бл҃гокрасни и
бѣлоѡбразни нарицахꙋть имѧ емꙋ и огнеными пеленами повивахѹ его и пламы огненыи
даѧхѹ емѹ ꙗсти ѿц҃ъ же его шед во іерслимъ возвести сїѧ архїереѡм они же рѣша
емꙋ не бои сѧ чл҃че бѹдетъ бо дѣтища сего житїе свѣт и слово сѹдъ и тъ сѹдитъ
іизр҃лю ѡрѹжїемъ и огнемъ еже и бысть ст҃ыи николае чюдотворецъ егда роди сѧ и
начаша омывати его внезаапꙋ воста младенецъ на ногѹ свою и стоѧше простъ в
ночвахъ полтора часа ст҃ыи же прпдбныи ѿц҃ъ нашъ ефрѣмъ сѵринъ егда бѣ роди сѧ
младенецъ родителїе его видѣнїе видѣста виноградъ на ꙗзыцѣ его насажденъ и
возрасте и исполни всю землю и прихожахѹ п꙽тица нбсныѧ и ꙗдѧхѹ ѿ плода его
виноград же проꙗвлѧше хотѧщїи разѹмъ подати сѧ емꙋ прпдбныи алимпїи стол꙽пникъ
преже ржства его мт҃и его видѣ сонъ таковы ꙗко ношаше на рѹкѹ своею агнецъ
красенъ имѹщъ на рогѹ своею свѣща и ѿ того разѹмѣ ꙗко хощет рѡдити сѧ отроча и
бѹдет добронравно ꙗкоже и бысть иже во ст҃ых ѿц҃ъ нашъ прпдбныи симеонъ
стлъпникъ иже на дивнѣи горѣ чюдотворецъ зачат бѣ ѿ обѣщанїѧ прдтчи крстлю мт҃ри
его возвестив꙽шѹ и рожь сѧ въедга доенѹ емѹ быти небрежаше лѣваго сосца бг҃ѹ
проꙗвив꙽шꙋ ѡ семъ ꙗко десныи пѹт заповѣди гн҃ѧ возлюбити емꙋ ст҃ыи феѡдоръ
сїкеѡтъ чюдотворецъ егда бѣ во ѹтробе мт҃ерне младенецъ мт҃и его видѣнїе видѣ
звѣзда с н҃бсъ сшед паде на ѹтробѹ еѧ се же звѣзда проꙗвлѧше всѧкꙋ добродѣтель
оѡтрочат пишет въ житїи великаго еѵфимїѧ ꙗко преже роженїѧ его во единѹ бо ѿ
нощеи молѧщима сѧ родителема его в нощи единема нѣкое бж҃їе ꙗвленїе ꙗви сѧ има
гл҃ѧ тѣшита сѧ и ѹтѣшита сѧ се бо дарова вама бг҃ъ отрока тѣшенїѧ тѧклоименита
ꙗко в родс꙽твѣ его тѣшене дарова бг҃ъ своим цр҃квамъ и паки въ житїи феѡдора
едесскаг писано ес ꙗко родтелїе его симеонъ и мр҃їѧ молитвою просиста себе
дѣтища сн҃а во единъ ѿ дн҃іи въ первѹю сѹботѹ великаго поста въ цр҃кви молѧщима
сѧ има сладко нѣкое видѣнїе предста има особь комѹждо их ꙗвль сѧ мнѧста бо сѧ
видѣти великаго мчнка феѡдора тирона кѹпно с павлом апслом стоꙗща и гл҃юща во
истинѹ даръ бж҃їи бѹдет ражаемыи ѡтрокъ еже ес феодоръ еж и быс пишет же в꙽
житїи ст҃го ѿц҃а нашего петра митрополита новаго чюдотворца иже в рꙋси ꙗко
прилѹчи сѧ нѣчто сицевъ знаменїе и прежде роженїѧ его еще сѹщꙋ емѹ во ѹтробе
мт҃ерне во единѹ ѿ нощеи свѣтающи дн҃еви ндли видѣ видѣнїе таково мт҃и его мнѧше
бо сѧ еи агньца держати на рѹкѹ своею посреди же рогѹ его древо бл҃голиствено
израстъше и мнѡгими цвѣты ж и плоды обложено и посреди вѣтвїи его мнѡги свѣтѧща
свеща и воз꙽бѹдив꙽ши сѧ недоѹмѣѧше сѧ что се или что събытїе и конецъ таковомѹ
видѣнїю ѡбаче аще она и недомышлѧше сѧ но конецъ сбытїю послѣди со ѹдивленїемъ
ꙗви еликими дар꙽ми ѹгодника своего бг҃ъ обогати и что подобает инаѧ прочаѧ
гл҃ати и долготою слова послѹшателем слꙋхи ленивы творити сытость бѡ и дѡлгота
слова ратникъ ес слѹхꙋ ꙗкоже и преѹмноженаѧ пища телесем и ник꙽тоже да не зазрит
ми грѹбости моеи ꙗк ѡ семъ продолжив꙽шѹ ми слово чюдо ново слышаще сѧ еже во
ѹтробе зачало провоз꙽глашеиїѧ его чюдно же въ младенцех в꙽ пеленах воспитанїе
его не хѹдо бо знаменїе сїе мнѧше сѧ быти тако бо подобаше с꙽ чюдесем родити сѧ
таковомѹ отрокѹ ꙗко да ѿ сего познают прочїи чл҃вцы ꙗко такова чюдна мѹжа чюдно
и зачатїе и рожство и воспитѣнїе таковою блгдтїю г҃ь ѹдиви его паче прочих
младенцевъ новоражающих꙽ сѧ и тацѣми знамен꙽ми проѧвлѧше о нем премꙋдрое бж҃їе
промышленїе хощѹ же сказати времена и лѣта в нѧже прпдбныи роди сѧ в лѣта
бл҃гочстиваго преславнаго державнаго цр҃ѧ андроника самодръжца греческаго иже въ
цр҃иградѣ црствовав꙽шаго прї архїепспѣ констѧн꙽тинаграда калисте патрїарсѣ
вселеньскомъ в꙽ земли ж рѹсьстей въ кнѧженїе великое тѳерьское при великом кнѕ҃е
димитрии михаиловичи при ар꙽хиепспѣ пресщ҃еннем петрѣ митрополите всеа рѹси егда
рать ахмѹлова младенецъ же прежереченныи ѡ немже слово из начала приходит бѣ ѹбо
по ст҃мъ крщ҃енїи преиде нѣколико времѧ мсцеи егда и ѿдоенъ быс законом
естес꙽тва и ѿ сосцѹ ѿемлет сѧ и ѿ пеленъ разрешает сѧ и ѿ колыбѣли свобожает сѧ
и тако абїе отроча растѧше прочее времѧ по ѡбычаю телеснаго возраста преѹспеваѧ
дш҃ею и тѣлом и дх҃омъ и исполнѧѧ сѧ разѹма и страха бж҃їѧ и млсть бж҃їѧ бѣ на
нем дондеже достиже до седмаго лѣта возрастом въегда родителїе его вдаша его
грамоте ѹчити прежереченныи рабъ бж҃їи кирилъ имѣѧше три сн҃ы перваго стефана
втораго же сего варфоломѣѧ третїѧго же петра их꙽же воспита со всѧким наказанїем
во бл҃гочстїи и чстотѣ стеѳанѹ же и петрѹ спѣшно изъѹчившѹ грамотѹ семѹ же
отрокѹ не скоро выкънѹщꙋ писанїю но медлено нѣкако и непрілѣж꙽но ѹчитель ж его
со многим прилежанїем ѹчаше его но ѡтрокъ не в꙽нимаше и не ѹмѣѧше не точенъ быс
дрꙋжинѣ своеи ѹчащим꙽ сѧ с нимъ ѡ семъ ѹбо много браним бываше ѿ родителю своею
болѣ ж ѿ ѹчителѧ томим а ѿ дрꙋжины ѹкарѧемъ отрокъ ж в꙽ таинѣ часто со слезами
молѧше сѧ бг҃ѹ гл҃ѧ г҃и ты даи же ми грамотѹ сїю ты наѹчи мѧ и врзѹми мѧ ꙗко ѿ
бг҃а дасть с емꙋ книжныи разꙋм а не ѿ чл҃къ по семъ ѹбо не мала печал бѧше
родителема его не малꙋ же тщетꙋ в꙽мѣнѧше себѣ ѹчт҃ль его вси же си печалѧхѹ сѧ
невѣдꙋще ꙗж ѡ немъ вышнѧго с꙽троенїѧ бж҃їѧ промысла ꙗже хощет бг҃ъ сотворити на
отрочати семъ ꙗко не оставит г҃ь прпдбнаг своег се же бѧше по смотренїю бж҃їю
быти семꙋ ꙗко да ѿ бг҃а книжное ѹченїе бꙋдет емѹ а не ѿ чл҃къ еж и быс скажем꙽
же и сїе ꙗко ѿ бж҃їѧ ѿкровенїѧ ѹмѣти емѹ грамотѹ во единъ ѹбо ѿ дн҃їи ѿц҃ъ его
посла его на в꙽зысканїе клюсѧт се же все быс всемѹдраго бг҃а сѹдбами ꙗкоже
первыѧ цр҃ьскїѧ книги извѣщают о саѹлѣ иже посланъ бѧше ѿц҃емъ своимъ кис꙽сомъ
на в꙽зысканїе ослѧтъ он꙽ же шедъ ѡбрѣте ст҃аго прорка самоила ѿ негоже помазанъ
бысть на цр҃ьс꙽тво и выше дѣла подѣлїе приобрѣте сице и бл҃женыи ѡтрокъ выше
дѣла подѣлїе обрѣте посланъ бо быс ѿц҃ем своим кирилѡм на в꙽зысканїе скота
ѡбрѣте етера черноризца старца ст҃а странна и незнаема саномъ прозвитера
ст҃олѣпна и агг҃ловидна на полѣ подъ дѹбом стоѧща и мл҃твꙋ прилѣжно со слезами
творѧща отрокъ ж видѣвъ преже сотвори смирено метанїе емѹ таче приближи сѧ и ста
близ его ѡжадаѧ конца молитвѣ и ꙗко преста старецъ и возрѣвъ на ѡтрока и прозрѣ
внѹтренима очима ꙗко хощет быти сосѹд изъбранъ ст҃омѹ дх҃ѹ и пригласивъ призва и
к себѣ и блгсви его и о х҃е цѣлованїе дастъ емѹ и вопроси его гл҃ѧ да что ищеши
или что хощеши чадо отрок꙽ же рече возлюби дш҃а моѧ въжелѣти паче всего ѹмѣти
грамотѹ сїю еже и вданъ бых ѹчити сѧ и нн҃ѣ ѕело прискръбна ес дш҃а моѧ понеж
ѹчю сѧ грамоте и не ѹмѣю ты ж оч҃е ст҃ыи помоли сѧ за мѧ къ бг҃ѹ ꙗк да бых ѹмѣлъ
грамотѹ старецъ же воздѣвъ рѹцѣ кѹпно ж и оочи на нб҃о и воздохнѹвъ къ бг҃ѹ и
сотворь мл҃твѹ прилѣжнѹ и по мл҃твѣ реч аминь и иземъ ѿ ч꙽пага своего аки нѣкое
съкровище и ѿтѹдꙋ треми пръсты подасть емѹ нѣчто ѡбразом аки анафорѹ видѣнїем
акы малъ кѹсъ бѣла хлѣба пшенична еже ѿ ст҃ыѧ просфиры рекъ емѹ зини ѹсты своими
чадо и разверзї ѧ прїими сїе и снѣжъ се тебѣ дает сѧ знаменїе бл҃годати бж҃їѧ и
разꙋма ст҃го писанїѧ аще бо и мало видит сѧ даемое но велика сладость вкѹшенїѧ
его отрок꙽ же ѿверзъ ѹста своѧ и снѣсть сїе и быс сладость во ѹстѣх его аки мед
сладѧи и реч не се ли ес реченное коль сладка гортани моемѹ словеса твоѧ пач
меда ѹстом моим и дш҃а моѧ возлюбї ѧ ѕело и реч емѹ старецъ вѣрѹеши ли и болша
сих ѹзриши а о грамоте чадо не скорби вѣдыи бѹди извѣсто ꙗк ѿ сего дн҃е дарꙋет
ти г҃ь грамоте ѹмѣти ѕело добре пач братѧ твоеѧ и пач сверстник твоих и поѹчи ег
о полѕѣ дш҃и ѡтрок꙽ же сотвори поклоненїе старцѹ и аки землѧ плодовитаѧ и
доброплѡднаѧ сѣмена прїем꙽ши въ срдцы си стоꙗше радꙋѧ сѧ дш҃ею і срдцем ꙗко
сподоби сѧ такова ст҃а старца ѡбрѣсти старецъ же т꙽щаше сѧ ѿити в пꙋть свои
ѡтрок꙽ же помѣташе сѧ на земли лицем пред ногама стар꙽чима и со слезами молѧше
старца да бы обиталъ в домѹ рѡдителеи его г҃лѧ родители мои ѕело любѧт таковыѧ
ꙗкож ты ѿч҃е старецъ ж ѹдивль сѧ вѣре его потщав꙽ сѧ вниде в дѡмъ родителеи его
ѡни же ѹзрѣв꙽ше его и изыдоша въ срѣтенїе емѹ и поклониста сѧ емꙋ старецъ ж
блгсви ѧ ѡни же готовѧхѹ трапезꙋ поставити пред ним꙽ старецъ ж не преже брашна
вкꙋси но преже вниде во храм мл҃твеныи еж есть в꙽ часовницꙋ поимъ с꙽ собою
ѡсщ҃еннаго во ѹтробе ѡтрока и начат часы пѣти повелѣ же семѹ отрокѹ псалом
гл҃ати ѡтрок꙽ же реч азъ не ѹмѣю того ѿч҃е старецъ же рече ты же гл҃и словѡ
бж҃їе без сѹмнѣнїѧ тогда быс сице во ѹдивленїе отрокъ прїим блгсвенїе ѿ старца
начат стихословити ѕело добре и с꙽троине и ѿ того часа гораздъ быс ѕело грамоте
и сбысть сѧ прорчество премдраго прорка іеремїѧ гл҃юща тако гл҃етъ г҃ь се дах
словеса моѧ во ѹста твоѧ родители же его и братїѧ его се видѣв꙽ше и слышав꙽ше
ѹдивиша сѧ скоромѹ его разѹмѹ и мꙋдрости и прославиша бг҃а давшаго емѹ таковꙋ
бл҃годат и изведше съ старцем поставиша пред ним брашно старецъ же вкꙋси брашна
блгсви родители его и хотѧше ѿити родители ж его молѧхѹ с старцѹ вопрашающе его
и гл҃юще ѿ ч҃его господи не пож꙽ди еще да вопрошаем꙽ тѧ да разрешиши и ѹтѣшиши
нищетꙋ нашѹ и печаль нашꙋ сїе смиреное отроча наше егоже блсвѧеши и хвалословиши
ѡ нем꙽ же многа бл҃га предигл҃еши но мы ѡ немъ во ѹдивленїи есмы и печаль о немъ
ѕело жасит ны понеже вещъ о немъ сотвори сѧ с꙽трашна с꙽транна и незнаема сице бо
еще емѹ сѹщѹ во ѹтробе мт҃ерне за неколико времѧ рожденїѧ его трижды провереща
во ѹтробе мт҃ерне въ цр҃кви сѹщи при народѣ во времѧ егда ст҃ѹю поют литоргїю и
инде ж нигдѣже сицева вещъ ниже слышаше сѧ и мы о семъ страшим сѧ недомыслѧще сѧ
что си бѹдет конецъ семѹ или что напреди събыти сѧ имать старецъ ж ст҃ыи
проразѹмѣ и позна дх҃ом бѹдꙋщее и рече има ѡ бл҃женаа връсто ѡ предобраѧ сѹпрѹга
иже таковомѹ дѣтищѹ родители быста въскѹю ѹстрашисте сѧ с꙽трахом идѣже не бѣ
с꙽траха но паче радѹите сѧ и веселите сѧ ꙗко сподобиста сѧ таковыи дѣтищъ родити
егоже бг҃ъ избра и преж роженїѧ его егоже бг҃ъ прознамена еще сѹща во ѹтробе
мт҃рне и ѹже конечнѹю бесѣдꙋ рекѹ и потом препокою слово се вамъ бѹди знаменїе
моих словесъ с꙽бытїе ꙗко по моем ошес꙽твїи ѹзрите отрока добре ѹмѣюща всю
грамотꙋ и всѧ прочаѧ разѹмѣвающа ст҃ыѧ книги в꙽торое же знаменїе вамъ и
извѣщенїе ꙗко ѡтроча се бѹдет великъ пред бг҃ом и чл҃ки житїѧ ради
добродѣтелнаго и сїѧ рекъ старецъ ѿиде назнаменавъ темнѣ гл҃ъ к нимъ ꙗко сн҃ъ
ваю имать быти ѡбител ст҃ыѧ троца и многи приведетъ слѣдъ себе на разѹм
бжственыхъ заповедеи и сїѧ рекъ изыде ѿ них ѡни же провожахѹт его пред врата
домовнаѧ ѡнъ ж ѿ нихъ внезапѹ невидим быс они же недоѹмѣвающе сѧ помышлѧахꙋ ꙗк
агг҃лъ посланъ быс даровати отрокѹ ѹмѣнїе грамоте ѿц҃ъ же его и мт҃и взем꙽ше ѿ
старца блгсвенїе и словеса его положиша на срдцы своем возвратиста сѧ в дом свои
по ѿшес꙽твїи же старца оного ѡбрѣте сѧ отрокъ внезаапѹ всю грамотѹ ѿтꙋдꙋ добре
ѹмѣѧ премѣни сѧ с꙽транным образом и кѹюждо раз꙽гнетъ книгѹ тѹ абїе добре чтыи да
разѹмѣет добрыи си отрокъ достоинъ быс даровъ дх҃овных иже ѿ самѣх пеленъ бг҃а
позна и бг҃а возлюби и бг҃ом сп҃сенъ быс пребываше во всем повинѹѧ сѧ родителема
своима т꙽щаше бо сѧ повелѣнїѧ ею съвершити и ни в чем꙽ же преслѹшати сѧ ею ꙗкоже
и ст҃ое глаголетъ писанїе чти ѿц҃а своег и мт҃рь да бѹдешї длъголѣтенъ на земли
ѿ ѹныѧ веръсты еще же иное дѣло скажем сего бл҃женнаго ѡтрока еже въ младе
телесе старъ смыслъ показа по лѣтех꙽ же нѣколицех жестокъ постъ показа и ѿ сего
воздержанїе имѣѧше въ средꙋ же и в пѧтокъ ничтоже не ѣдѧше въ прочаѧ ж дн҃и
хлѣбом питаше сѧ и водою в нощи ж многажды без сна пребываше на молитвѣ и тако
всели сѧ во нь бл҃годат ст҃аго дх҃а мт҃и же его мт҃ерними си гл҃ы ѹвѣщевааше его
гл҃ющи чадо не съкрѹши си плоти ѿ многаго воздержанїѧ да не въ ꙗѕю впаднеши паче
же младꙋ ти еще сѹщꙋ плоти растѹщи и цвѣтꙋщи никтож бо тако младъ сыи въ тѹ
връстѹ твою таковомѹ жестокѹ постѹ касает сѧ никтоже ѿ братїѧ твоеѧ и ѿ
сверъс꙽тникъ твоих сицево стѧжа воз꙽дръжанїе ꙗкоже ты сѹт бо нѣцїи иже и до
седмижды дн҃емъ ꙗдѹт иже ѿ ѹтра ѕело рано начинающе и долго нощи окончевающи
пьюще бес чисмени ты же овогда единою дн҃ем ꙗси ѡвогда ж ни единою но чрезъ дн҃ь
престани чадо ѿ таковыѧ продол꙽женыѧ лѣч꙽бы нѣси доспѣлъ в сїе прѧсло не бѣ бо
ти еще времѧ все бо добро но во свое времѧ предобрыи же отрокъ ѿвѣшеваше еи
кѹпно же и молѧше ю гл҃ѧ не дѣи мене мт҃и моѧ да не по нѹжи преслѹшаю сѧ тебѣ но
ѡстави мѧ тако пребывати не вы ли гл҃аста ми ꙗко егда былъ еси в пеленах и в
колыбѣли тогда рече во всѧкꙋю средꙋ и в꙽ пѧтокъ млека не ѧдꙋщѹ ти да то слыша
азъ како могѹ елика сила не вос꙽прѧнꙋти къ бг҃ѹ да мѧ избавит ѿ грѣх моих къ
сим꙽ же ѿвѣща мт҃и его гл҃ющи и двою на десѧт не имаши лѣт грехи поминаеши кыѧ
же имаши грѣхи не видим бо на тебѣ знаменїи грѣховных но видѣхом на тебѣ
знаменїе блгдти и бл҃гочестїѧ ꙗк бл҃гꙋю часть из꙽бралъ еси ꙗже не ѿимет сѧ ѿ
тебе отрок꙽ же престани рече мт҃и моѧ что гл҃еши се бо ты сїѧ гл҃еши ꙗко мт҃и
сѹщаѧ ꙗко чадолюбица ꙗк мт҃и о чадех веселѧщи сѧ естес꙽твеною любовїю ѡдержима
но слыши ст҃ое гл҃етъ писанїе никтож да не похвалит сѧ въ чл҃цѣхъ никтоже чстъ
предъ бг҃омъ аще и единъ дн҃ь живота его бѹдет никътоже есть безъ грѣха нѣси ли
бжственаго слышала дв҃да мню ꙗко ѡ нашеи хѹдости гл҃юща се бо въ безаконїи
зачатъ есмь и во гресѣхъ роди мѧ мт҃и моѧ и то рекъ паки по первое дръжаше сѧ
доброе ѹс꙽троенїе бг҃ѹ помагающꙋ емꙋ на бл҃гое произволенїе сїи предобрыи и
вседоблїи ѡтрокъ не по колицѣх временех пребываше в꙽ домꙋ родителеи своих
возрастаѧ и преѹспеваѧ въ страх бж҃їи къ дѣтем играющим не исхожаше и к ним не
приставаше иже в пѹстошь текꙋщим и всѹе трѹжающим сѧ не внимаше иже сѹт
с꙽квернослов꙽ци и смѣхотворци с тѣми ѿнѹд не водворѧше сѧ но разве токмо
ѹпражнѧше сѧ на славословїе бж҃їе и в том наслажаше с къ цр҃кви бж҃їи прилѣжно
пристоѧше на заѹтренюю и на литꙋргїю и на вечерню всегда исхождааше и ст҃ыѧ
книги часто почитающе и во всем всегда трѹждааше тѣло свое и иссꙋшаѧ плѡть свою
и чстотꙋ дш҃евнѹю и телеснѹю бе с꙽кверны соблюдаше и часто на мѣсте таине на
единѣ со слезами молѧше сѧ къ бг҃ѹ гл҃ѧ г҃и аще тако есть ꙗкож повѣдаста ми
рѡдителїе мои ꙗко и преже роженїѧ моего твоѧ блгдть и твое из꙽бранїе и знаменїе
быс на мнѣ ѹбозем волѧ твоѧ да бѹдет г҃и бѹд г҃и млсть твоѧ на мнѣ но даи же ми
г҃и изъ млада всѣм срдцемъ и всею д҃шею моею ꙗко ѿ ѹтробы мт҃ре моеѧ к тебѣ
приверженъ есмь из ложеснъ ѿ сосцꙋ мт҃ре моеѧ бг҃ъ мои еси ты ꙗко егда сѹщꙋ ми
во ѹтробе мт҃ерни тогда блгдть твоѧ посѣтила мѧ есть и нн҃ѣ не ѡстави мене г҃и
ꙗко ѿц҃ъ мои и мт҃и моѧ оставлѧют мѧ ты ж г҃и прїими мѧ и присвои мѧ к себѣ и
причти мѧ ко избранномꙋ ти стадꙋ ꙗк тебѣ оставленъ есмь нищїи и изъ младеньс꙽тва
избави мѧ г҃и ѿ всѧкїѧ нечистоты и ѿ всѧкїѧ скверны плотскїѧ и дш҃евныѧ и
творити ст҃ыню в꙽ страсѣ твоем сподоби мѧ г҃и срдце мое да воз꙽высит сѧ к тебѣ
г҃и и всѧ сладкаѧ мира сего да не ѹсладѧт мене и всѧ краснаѧ житеискаѧ да не
прикоснѹт сѧ мнѣ но да прилпе дш҃а моѧ въ слѣд тебе мене ж да прїимет десница
твоѧ и ничтож д не ѹсладит ми мирьских красот на слабость и не бꙋди ми ни мала
же порадовати сѧ радостію мира сего но испольни мѧ г҃и радости дх҃овныѧ радости
неизреченныѧ сладости бжственыѧ и дх҃ъ твои бл҃гїи наставит꙽ мѧ на землю правѹ
старцы же и прочїи люди видѣв꙽ши таковое пребыванїе ѹноши дивлѧхꙋ сѧ гл҃ющи что
ѹбо бѹдет ѹноша сеи иже селикѹ дарѹ добродѣтели сподобил его бг҃ъ ѿ дѣтьства до
здѣ же ѹбо списаша сѧ сїѧ всѧ елика содѣѧша сѧ идѣже бѣ прежде жилъ кирил нѣ в
коеи веси области оноѧ иже бѣ въ предѣлех ростовьскаг кнѧженїѧ не ѕело близ
града ростова хощет же слово сказати аки нѣкое преселенїе пресели бо сѧ кирилъ ѿ
ростова въ радонѣжъ како же или что ради пресели сѧ аще бо и много имам гл҃ати
но ѡбач нꙋжа ми быс ѡ семъ писати ѡ преселенїи родителеи ст҃аго сеи ѹбо
прежереченныи рабъ бж҃їи кирилъ преж имѣѧше житїе велико в ростовьстеи ѡбласти
болѧринъ сыи единъ ѿ славных и нарочитых болѧръ богатьс꙽твом многим изъобилѹѧ но
напослѣд на старость ѡбнища и оскꙋдѣ како ж и что ради обнища да скажем и се ꙗко
частыми хоженми еже со кн҃ѕемъ во ѡръдѹ частыми ратьми татар꙽скими еж на рѹсь
частыми послы татаръскими частыми тѧш꙽кими дан꙽ми и выходы еже во ѡр꙽дѹ частыми
глады хлѣбными надо всѣми же сими и пач егда быс великаѧ рать татарскаѧ
глаголемаѧ федор꙽чюкова тꙋралыкова егда по неи за год единъ наста насилованїе
сирѣчь кнѧженїе великое достало сѧ кн҃ѕю великомꙋ іванѹ даниловичю кѹпно ж и
достало сѧ кнѧженїе ростовьское к мос꙽квѣ ѹвы ѹвы тогда градѹ ростовѹ паче же и
кн҃ѕем ихъ ꙗко ѿѧ сѧ ѿ них власть и кнѧженїе и имѣнїе и честь и слава и всѧ
прочаѧ потѧгнѹ к мѡс꙽квѣ егда изыде по великого кн҃ѕѧ и посланъ бысть ѿ москвы
на ростовъ аки нѣкїи воевода единъ ѿ велмож именемъ василїи прозвище кочева и с
ним мина и егда внидоста во град ростовъ тогда возложиста великѹю нꙋжѹ на град
да и на всѧ живѹщаѧ в нем и гоненїе много ѹмножи с и не мало их ѿ ростовецъ
мос꙽квичем имѣнїѧ своѧ с нѹждею ѿдавахѹ а сами противѹ того раны на телеси
своемъ со ѹкоризною взимающе и тщима рꙋкама ѿхождахѹ иже послѣднѧгѡ бѣденьс꙽тва
ѡбразъ ꙗко не токмо имѣнїѧ обнажени быша но и раны на плоти своеи подꙗша и ꙗзвы
жалос꙽тно на себѣ носиша и претерпѣша и что подобает много гл҃ати толико
дерзновенїе над ростовом содѣѧша ꙗк и самого того епарха градцскаго старѣишаг
болѧрина ростовьскаг именем аверкїѧ с꙽тремглавъ обѣсиша и возложиша на нѧ рꙋцѣ
свои и ѡставиша порѹгана и быс стах велик на всѣх слышащих и видѧщих сїѧ не
токмо во граде ростове но и во всѣх предѣлех ег и таковыѧ ради нꙋжа рабъ бж҃їи
кирилъ воз꙽движе сѧ из веси оноѧ предиреченныѧ ростовьскїѧ и собра сѧ со всѣм
домомъ своим и со всѣм родомъ своимъ воз꙽движе сѧ и пресели сѧ ѿ ростова в
радонѣжъ и пришед пресели сѧ близ цр҃кви нареченныѧ во имѧ ст҃аго ржства хсва еж
и до нн҃ѣ стоит цр҃ковь та и тѹ живѧше с родом своимъ не един꙽ же сїи но с нім и
инїи мнѡѕи преселиша сѧ ѿ ростова в радонежъ и быша преселницы на землі чюждеи ѿ
нихже есть геѡргїи сн҃ъ протопоповъ с родом си іѡ҃аннъ феодоръ тормосовъ рѡд
дюдень зѧть его с родом си ѡнисимъ дѧдѧ его иже послѣди быс дїѧконъ ѡнисима ж
гл҃ют с꙽ протасїемъ тысѧтцкым пришедша тѹюже весь гл҃емѹю радонежъ юже даде
кнѧѕь великїи сн҃ови своемꙋ миѕиномꙋ кн҃ѕю ан꙽дрѣю а намѣс꙽тника постави в неи
терентїѧ р꙽тища и льготꙋ людем многѹ дарова и ослабꙋ обеща сѧ тако же великꙋ
дати еꙗ ж ради лготы собраша сѧ мноѕи ꙗкоже и ростовьскїѧ ради нѹжа и ѕлобы
разбегоша сѧ мноѕи ѡтрок꙽ же предобрыи предобраго родителѧ сн҃ъ ѡ немъ ж бесѣда
воспоминает сѧ иже прсно воспоминаемыи подвижникъ иже ѿ родителеи доброродных и
бл҃говѣрных произыде добра бо корене добра и ѿрасль прорасте добрꙋ кореню
первоѡбразꙋмѹю печат всѧческїи изъобразꙋѧ изъ младых бо ногтеи ꙗкож садъ
блг҃ородныи показа сѧ и ꙗко плод бл҃гоплодныи процвѣте быс отроча добролѣпно и
бл҃гопотребно по времени ж возраста к лꙋчшим паче преѹспевающꙋ емѹ емѹ ж
житїискїѧ красоты ни во что ж въмѣнив꙽шѹ и всѧко сѹетьс꙽тво мирьское ꙗко и
сметїе поправшꙋ ꙗкож рещи и то самое есс꙽тво презрѣти и преобидѣти и преѡдолѣти
еже и двд҃ва в себѣ словеса на часте пошептавшꙋ каѧ полза въ крови моеи внегда
снити ми во ис꙽тлѣнїе нощїю же и дн҃ью не престааше молѧщи бг҃а еж подвижным
начатком ходатаи ес сп҃сенїѧ прочаѧ ж добродѣтели его како имам повѣдати тихость
кротость слова молчанїе смиренїе безъгнѣвїе простота бес пес꙽троты любовь равнꙋ
имѣѧ ко всѣм чл҃ком никогдаж къ ꙗрости себе ни на претыканїе ни на обидꙋ ни на
слабость ни на смѣх но аще и ѹсклабити сѧ хотѧщꙋ емꙋ нꙋжа бо и семѹ быти
приключает сѧ но и то с цѣломꙋдрїем ѕело и со воздержанїем повсегда ж сѣтѹѧ
хождааше аки дрѧхловати соѡбразꙋѧ болѣ же паче плачющи бѧше на часте слезы ѿ
очию по ланитома точащи плачевное и печалное жителс꙽тво сим знаменающи и
псалтырь во ѹстех никогдаж оскꙋдѣваше воздержанїем прсно красꙋющи сѧ дрꙋченїю
телесномꙋ вынꙋ радоваше сѧ хѹдость ризнꙋю со ѹсердїем прїемлющи пива ж и медꙋ
никогдаж вкꙋшающи ни ко ѹстом приносѧщи или ѡбнюхающи пос꙽тническое же житїе ѿ
сего произволѧющи таковаѧ же всѧ недоволна еж къ есствꙋ вмѣнѧющи сн҃ове кириловы
стефанъ и петръ ѡжениста сѧ третїи же сн҃ъ бл҃женыи юноша варъфоломѣи не восхотѣ
женити сѧ но и ѕело желаше во иноческое житїе ѡ семъ многажды молѧше сѧ ѿц҃ѹ
своемѹ гл҃ѧ нн҃ѣ ѿпѹсти мѧ влдко по гл҃ѹ твоемѹ и по блгсвенїю твоемѹ да идꙋ во
иноческое житїе родителїе же его рекоста емѹ чадо пожди мало и потерпи о наю се
бо въ старости и въ скꙋдости и в꙽ болести есмы нн҃ѣ и нѣсть комꙋ послꙋжити нама
се бо братїѧ твоѧ стефанъ и петръ ѡжениста сѧ и пекꙋт сѧ како ѹгодити женама ты
ж не оженивыи сѧ печеши сѧ како ѹгодити бг҃ови паче ж бл҃гѹю часть избралъ еси и
ꙗже не ѿимет сѧ ѿ тебе токмо послꙋжи нама мало да егда наю родителѧ своѧ
проводиши до гроба тогда и свою мысль сотвориши егда нас гробѹ предаси и землею
погребеши тогда и свое хотѣнїе исполниши пречюдныи ж юноша с радостїю обѣща сѧ
послѹжити има до живота ею и ѿ того дн҃и тщаше сѧ по всѧ дн҃и всѧческїи ѹгодити
родителема своима ꙗк да наслѣдит ѿ них мл҃твѹ блгсвенїе и тако пребыс нѣколико
времѧ слѹжа и гаждаѧ родителема своима всею дш҃ею и чстою совѣстїю донде ж
пос꙽тригоста сѧ во мнишескїи чинъ ѿидоша кїиждо ею во своѧ времена в манастырѧ
своѧ и мало пожив꙽ша лѣт в чернечес꙽твѣ престависта сѧ ѿ житїѧ сего ѿидоста къ
бг҃ѹ а сн҃а своего бл҃женаго юношѹ вар꙽фоломѣѧ по всѧ дн҃и мнѡгими блгсвенїи
блгсвѧхѹ и до послѣднѧго издыханїѧ бл҃женыи же ѹноша проводивъ до гроба родителѧ
своѧ и пѣвъ над ними надгробныѧ пѣсни и скѹтавъ телеса ею и целовавъ со многою
чстїю и предавъ гробѹ и покрывъ землею со слезами аки нѣкое сокровище
многоцѣнное и со слезами почте ѿц҃а и мт҃рь ѹмерша понахидами ж и ст҃ыми
литꙋргїѧми ѹкраси памѧт родителю своею и мл҃твами и млстынѧми ко ѹбогым и
нищекормїем и пребыс до м҃ дн҃їи сице творѧ памѧт родителема своима и ѿиде в
домъ свои радꙋѧ сѧ дш҃ею же и срдцемъ аки нѣкое сокровище многоцѣнное приобрѣт
полно богатс꙽тва дх҃овнаго сам же прпдбныи юноша ѕело желаше мнишескаго житїѧ
вшед в дом по преставленїи родителю своею и нача ѹпражнѧти сѧ ѿ житеиских
печалеи мира сего дом꙽ же и ꙗже сѹт в домꙋ потребныѧ вещи ни во что ж вмѣнивъ си
поминаше же въ срдцы писаніе гл҃ющее ꙗко многа воздыханїѧ и ѹнынїѧ житие мира
сего полно ес проркъ реч изыдете ѿ среды их и ѿлѹчите сѧ и нечистем мире не
прикасаите сѧ и дрꙋгїи проркъ реч ѿстѹпите ѿ землѧ и взыдете на нб҃о и дв҃дъ
рече прилпе дш҃а моѧ въ слѣд тебе мене же прїѧтъ десница твоѧ и паки се ѹдалих꙽
сѧ бѣгаѧ и водворих꙽ сѧ в꙽ пѹстыню чаѧх бг҃а спасающаго мѧ и г҃ь въ еѵаглїи рече
иже кто хощет въ слѣд мене итъти аще не ѿречетъ сѧ всѣх ꙗже сѹть в꙽ мирѣ семъ не
может быти мои ѹчн҃къ сими ѹтвер꙽дивъ си дꙋшꙋ и тѣло и призва петра по плоти
брата своего мен꙽шаго ѡставлѧет емѹ ѡч҃ее наслѣдие и съпроста всѧ ꙗже сѹт в домѹ
его житеиским на потребꙋ сам же не в꙽зѧ себѣ ничтож по бжственомꙋ апслѹ рекшемꙋ
ѹметы всѧ в꙽мѣних си да х҃а приобрѧщꙋ стефанѹ ж по родѹ братѹ его старѣишемꙋ не
мнѡго лѣтъ пожив꙽шꙋ съ женою и жена его ѹмре родив꙽ши два сн҃а климен꙽та да
іѡ҃анна иже тотъ іѡаннъ послѣди бысть феодоръ симоновьскїи стефан꙽ же не по
мноѕѣ оставль миръ и бысть мних въ манастыри ст҃ыѧ бц҃а ѹ покрова иже на хотковѣ
к немꙋ ж пришед бл҃женныи юноша варфоломѣи молѧша стефана да бы шелъ с нимъ на
в꙽зысканїе мѣста пѹстыннаго стефанъ же принꙋжен бывъ словесы бл҃женнаго и
исшедша ѡб꙽ходиста по лѣсом мнѡга мѣста и послѣди прїидоста на едино мѣсто
пѹстыни въ чащах лѣса имѹща и водѹ обышедша же мѣсто то и возлюбиста е паче же
бг҃ѹ наставлѧющѹ ихъ и сотвориша мл҃твꙋ начаста своима рѹкама лѣсъ сѣщи и на
рамѹ своею веръбна изнесоша на мѣсто прежде ж себѣ сотвориста одринꙋ и хизинꙋ и
покрыста ю потом꙽ же кѣлїю единꙋ создаста и ѡбложиста цр҃квицꙋ малѹ и срꙋбиста ю
и егда бысть совершено кончана цр҃ков внѣѹдꙋ изготована ꙗкож быс лѣпо ѹже времѧ
сщ҃ати ю тогда бл҃женныи юноша рече къ стефанѹ понеж братъ ми еси старѣишїи по
родꙋ и по плоти паче ж и по дх҃ѹ и лѣпо ми ес имѣти тебе во ѿц҃а мѣсто и нн҃ѣ
нѣсть ми кого вопросити ѡ всем развїе тебе паче ж ѡ сем молю тѧ и вопрашаю тѧ се
ѹже цр҃ковь поставлена и совершена всѣм и времѧ есть сщ҃ати ю скажи ми в꙽
которое имѧ бѹдет праз꙽дникъ цр҃кви сеѧ и во имѧ котораго ст҃аго сщ҃атї ю
ѿвѣщав꙽ же стефанъ рече емѹ что мѧ вопрошаеши и въскѹю мѧ искꙋшаеши и истѧзаеши
и самъ вѣси мене не хꙋжде понеж ѿц҃ъ и мт҃и наша родителїе колькраты возвестиша
тебѣ пред нами гл҃ющи блюди блюди чадо и не наше еси чадо но бж҃їе данїе елма ж
бг҃ъ из꙽бра тебе еще сꙋща во ѹтробе мт҃ерне носима и прознамена ѡ тебѣ и преже
роженїѧ твоего едга трикраты провозъгласилъ еси во всю цр҃ьковь во времѧ егда
поют ст҃ѹю литѹргїю ꙗкоже и всѣм людем стоѧщим тѹ и слышащим во ѹдивленїи быти и
ѹжасным почюдити сѧ гл҃юще что ѹбо бѹдетъ младенецъ сеи но сщ҃енницы ж и старцы
ст҃їи мѹжїе ꙗсно ѡ тебѣ проразъсѹдїша и протол꙽коваша гл҃юще понеж о младенцы
семъ трочное число изъобрази сѧ и сим прознаменѹѧ ꙗко бѹдет нѣкогда ѹчн҃къ ст҃ыѧ
троца и не токмо ж самъ единъ вѣровати начнет бл҃гочстно но и ины многи приведет
и наѹчит вѣровати во ст҃ѹю троцꙋ да лѣпо ес тебѣ сщ҃ати цр҃ковь сїю паче всѣх во
имѧ ст҃ыѧ троца не наше же се замышленїе но бж҃їе изъволенїе и прознаменанїе и
из꙽бранїе бг҃ꙋ тако извол꙽шѹ бѹди имѧ г҃не бл҃гословено во вѣкы и сїѧ
из꙽гл҃ав꙽шꙋ стеѳанѹ бл҃женныи же ѹноша воздохнѹвъ ѿ срдца и реч во истинꙋ
изъгл҃а гн҃е мои се и мнѣ любо ес и желаетъ дш҃а моѧ еже совершити сщ҃ати
ц҃рьковь во имѧ ст҃ыѧ троца но смиренїѧ ради вопрошах тѧ и се г҃ь г҃ь бг҃ъ не
остави мене и желанїе срдца моего дал ми и хотѣнїѧ моего не лишил꙽ мѧ и то рекша
и взѧша и блгсвенїе и сщ҃енїе ѿ стл҃ѧ и прїѣхаша изъ града ѿ митрополита
феѡгнаста сщ҃енницы и привезоша с꙽ собою сщ҃енїе и ан꙽тимисъ и мощи ст҃ых мч҃нкъ
и прочаѧ ꙗже на потребѹ на осщ҃енїе цр҃кви и тогда сщ҃ена быс цр҃кви во имѧ
ст҃ыѧ троца преосщ҃еннаго ар꙽хиепскпа феѡгнаста митрополита кїевьскаго и всеѧ
рѹси при великом кн҃ѕе симеѡне івановиче мню ѹбо еже рещи в начало кнѧженїѧ его
въ правдѹ ѹбо цр҃ковь си наречена бысть во имѧ ст҃ыѧ троца понеж поставлена быс
блгдтїю бг҃а ѿц҃а и млстїю сн҃а бж҃їѧ и поспѣшенїемъ ст҃го дх҃а стефанъ ж
совершивъ цр҃ковь и сщ҃авъ ю и немного поживе въ пѹстыни съ братомъ си и видѧ
трѹд пꙋстынныи житїе скоръбно житїе жестъко ѿвсюдѹ теснота ѿвсюдѹ недостат꙽кы ни
имѹщим ниѿкꙋдꙋ ни ꙗстьѧ ни питїѧ ни прочих ꙗже на потребѹ не бѣ бо ни прохода ни
приноса ниѿкѹдꙋже не бѣ бо окрстъ пѹстынѧ тоѧ близ тогда ни селъ ни дворовъ ни
людеи живѹщих в них ни пѹти людскаго ниѿкꙋдѹж и не бѣ мимоходѧщаго ни посѣщающаг
но ѡкрѹгъ мѣста того со всѣ с꙽траны все лѣсъ все пѹстынѧ ѡн же видѧ сїѧ и
стѹжив꙽ си ѡставлѧет пѹстыню кѹпно ж и брата своего приснаго прпдбнаг
пѹстынолюбца и пѹстыножителѧ и ѿтꙋдꙋ изыде на москвꙋ и пришед во градъ всели сѧ
в꙽ манастырь ст҃аго бг҃оꙗвленїѧ и ѡбрѣте себѣ кѣлїю и живѧше в неи ѕело подвизаѧ
сѧ на добродѣтель бѧше бо и тот любѧше жити трѹдолюбно живыи в꙽ кѣлїи своеи
житіе жестъко постом и мл҃твою и ѿ всего воздержаѧ сѧ и пива не пїѧше и ризы не
щапливы ношаше бѧше ж в та времена в том манастыри алеѯїи митрополит живѧше еще
не поставленъ в митрополиты но чернеческое житїе чстно проходѧ пребываше с ним
же стеѳанъ дх҃овным житїем оба кѹпно живѧста но и въ цр҃кви на клирост оба по
рѧдꙋ стоѧще такоже и геронтїи нѣкто нарочит и славенъ старецъ в том же монастыри
живѧше ѹвѣдав꙽ же кн҃ѕь великїи сїмеонъ ꙗже ѡ стефанѣ и добрем житїи его и
повелѣ феогнастѹ митрополитѹ поставити его въ прозвитеры въ сщ҃енническїи санъ
таче потом игѹменьс꙽тво емꙋ приказати в том манастыри и прїѧ его во ѿч҃ес꙽тво
себѣ въ дх҃овничес꙽тво також и василїи тысꙋщникъ и феѡдоръ брат его и прочии
болѧре старѣишїи кѹпно вси по рѧдꙋ вседоблїи же бл҃женныи юноша вѣрныи иже бѣ
присныи брат и единомт҃рнъ томꙋ стефанѹ аще бо и ѿ единого ѿц҃а родиста сѧ аще і
едино чрево изнесе ею но не едино произволенїе ею не брата ли приснаѧ ѡба быста
себѣ не единомыслием ли согласиста сѧ сѣдоста на мѣсте том не оба ли равно кꙋпно
совѣщаста сѧ сѣсти в пꙋстыницѣ тои како абїе рас꙽прѧгоста сѧ дрꙋгъ ѿ дрꙋга ѡвъ
сице произволи дрꙋгии ж инако ѡвъ ѹбо въ градстем манастырѣ подвизати сѧ
проразсꙋди овъ ж и пѹстыню ꙗко град сотвори не зазрите же ми грꙋбости моеи понеж
и до здѣ писах и продолжих слово ѡ младеньствѣ его и ѡ дѣтьс꙽твѣ ег и прочее о
всем белецком житїи его и елико бо аще в꙽ мирꙋ пребываше но дш҃ею и желанїем къ
бг҃ꙋ распалаше сѧ показати ж хощѹ почитающим и послѹшающим житїѧ его каковъ былъ
изъ млада и из дѣтс꙽тва вѣрою и чстым житїем и всѣми добрыми дѣлы ѹкрашенъ сице
дѣѧнїе и хоженїе его еже в мирꙋ добромꙋ семꙋ и преѹдобреномѹ отрокѹ аще и в꙽
мирьстем ѹс꙽троенїи живѹщѹ емꙋ тогда но ѡбаче бг҃ъ свыше призираше на него
посѣщаѧ его своею блгдтью соблюдаѧ его и огражаѧ ст҃ыми агг҃лы своими и во
всѧком мѣсте сохранѧѧ его и во всѧком пꙋти его амо же колиждо хождаше бг҃ъ бо ес
срдцевидецъ единъ съвѣдыи срдчнаѧ единъ свѣдыи тайнаѧ прозрѧи бѹдꙋщаѧ ꙗже о немъ
ꙗко имѣѧше въ срдцы мнѡги добродѣтели и любви раченїе провѣдыи ꙗко бѹдет в немъ
сосѹд из꙽бранъ по его бл҃гомѹ доброизволенїю ꙗко бѹдет игѹменъ множаишїи братїи
и ѿц҃ъ мнѡгим манастырем но тогда ѹбо вел꙽ми хотѧше облещи сѧ во ѡбраз
чернеческїи ѕело желаше иноческаг житїѧ и посътнаг и молчанънаго пребыванїѧ ѡ
пос꙽триженїи ег еж ес начло чернечес꙽тва ст҃го сам꙽ же прпдбныи ѿц҃ъ нашъ тогда
еще не бѣ прїѧлъ агг҃льскаго ѡбраза донележе извыче всѧ манастырьскаѧ дѣла и
чернеческыи ѹс꙽трои и прочаѧ ключимаѧ ꙗже на потребꙋ мнихом и повсегда по всѧ
времена с великимъ прилежанїем и с꙽ желанїем и со слезами молѧше сѧ бг҃ѹ да бы
сподобити сѧ агг҃льскому томѹ образѹ и причести сѧ во иноческыи ликъ и призвав к
себѣ въ прежреченнꙋю пѹстын꙽кꙋ нѣкоего старца дх҃овна чином сщ҃енничьскым
ѹкрашена прозвитерьскою блгдтью почтена саном игѹмена сѹща именем митроѳана
емѹже повелѣвает кѹпно ж и молит съ смиренометанїем и к немꙋ радос꙽тнѣ
прекланѧет главꙋ свою во иноческаѧ хотѧ ѿ него ѡблещи сѧ и прсно гл҃ѧ емѹ ѿч҃е
сотвори любовь пос꙽тризи мѧ въ мнишескїи чинъ ѕело бо хощѹ его ѿ юности моеѧ ѿ
многа времени но нѹжа рѡдительскаѧ одержаше мѧ нынѣ же ѿ всѣхъ сих свободих꙽ сѧ
и сице жадаю ацем꙽же образом желает елень на источникы водныѧ сице желает дш҃а
моѧ иноческаго и пѹстыннаго жительс꙽тва игѹмен꙽ же незамедлено вниде въ цр҃ковь
и пос꙽триже и во агг҃льскїи образ мсца октоврїѧ въ з҃ дн҃ь на памѧт ст҃ых мч҃нкъ
сергїѧ і вакха и наречено быс имѧ его во мнишеском чинѹ сергїи тако бо тогда
нарицахѹ с꙽плоха имена не съ имени но в он꙽ же дн҃ь аще котораго ст҃го памѧт
прилѹчаше сѧ в꙽ то имѧ прорицахѹ пос꙽тригающемѹ сѧ имѧ бѣ же ст҃ыи тогда
возрастом к г҃ лѣт Егда прїѧтъ иноческїи ѡбраз цр҃ковь же юже поминаю юже самъ
тои сергїи созда и нарече ю во имѧ ст҃ыѧ троца въ тои цр҃кви прежереченныи ѡнъ
игѹменъ с пос꙽триженїем кѹпно тогда соверши и бжственѹю литѹргїю блж҃енъныи же
сергїи новопос꙽триженыи чернецъ ꙗко совершенъ быс тогда съпричас꙽тникъ ком꙽канїи
ст҃ых таинъ прчстомꙋ тѣлꙋ и крови г҃а нашего іс҃ х҃а ꙗко достоинъ сподоби сѧ
таковыѧ ст҃ынѧ и тако по ст҃м причащенїи или в꙽ самом тѡмъ причащенїи вниде во
нь и всели сѧ блгдть и даръ ст҃аго дх҃а ѿкѹдѹ ж се бысть вѣдомо прилѹчиша бо сѧ
нѣцїи тѹ в то времѧ ꙗко во истинѹ ꙗко неложнїи свидѣтелїе ꙗко егда сергїи
причащь сѧ ст҃ых таинъ тогда абіе внезаапѹ исполни сѧ всѧ цр҃кви она бл҃гоѹханїѧ
не токъмо въ цр҃кви но и окрестъ цр҃кви обонѧша воню бл҃говоннѹ и вси видѣв꙽ше и
ѡчютив꙽ше и прославиша бг҃а иж сице прославлѧющаго своѧ ѹгодникы се быс первыи
чернецъ в꙽ тои цр҃кви и в тои пѹстыни пос꙽триженъ первыи начинанїем послѣднїи
мдрованїемъ первыи чисменем а послѣднїи же трѹды а рекѹ и первыи и послѣднїи
мнѡѕи бо в тои цр҃кви пос꙽тригоша сѧ но ни един же доспѣ достигнꙋти въ прѧсло ег
мнѡѕи також начаша но не вси абїе сице окончаша мнѡѕи потом в том мѣсте и при
нем и по нем иночес꙽твоваша по истине вси добри сѹть но не вси сравнают сѧ в꙽
мѣрѹ его се быс того мѣста аки первыи инокъ началоѡбразныи трѹдополож꙽никъ всѣмъ
прочим мнихом образъ бываѧ живѹщим тѹ егда бо пос꙽тризаше сѧ не токмо
пос꙽тризаетъ власы главы своеѧ но в꙽кѹпѣ со ѿꙗтїем нечювьс꙽твеных власовъ и
плотскаѧ соѿрѣзѹет желанїѧ а еже егда ризъ миръскых совлачаше сѧ в꙽кꙋпѣ ѿлагааше
ѧ се ес тои иже вет꙽хаго чл҃ка совлачааше сѧ и ѿлагааше а в новаго ѡблече сѧ и
препоꙗсаше крѣп꙽ко чресла своѧ ѹготова сѧ в подвиги дх҃овныѧ мѹжески внити
ѡставль миръ и ѿрече сѧ его и всѣх ꙗже сѹть в꙽ мирѣ имѣнїѧ же и всѣх прочих
житїискых вещеи и единою просто рещи и всѧ ѹзы мирьскаго житїѧ растерзавъ акы
нѣкїи орелъ легкими крилома опрѧтав꙽ сѧ акы къ воздѹхꙋ на высотꙋ возлетѣв тако и
сеи прпдбныи ѡставль миръ и ꙗже сѹть в꙽ мире ѿбѣже всѣхъ прочих житеиских вещеи
ѡставль рѡд꙽ свои и всѧ ближники и ѹжикы дом꙽ же и ѿч҃ес꙽тво по древнемꙋ
патрїархꙋ авраамꙋ пребысть ж бл҃женныи въ цр҃кви седмь дн҃ии ничтож в꙽кѹшаѧ
разве точїю прос꙽фирѹ онѹю же ѿ рѹки игѹмена взѧт꙽ ѿ всего ѹпражнѧѧ сѧ разве
точїю постꙋ и мл҃твѣ прилежаше дв҃дьскѹю пѣс всегда прсно во ѹстѣх имѣѧше
ѱалѡмскаѧ словеса имиже самъ тѣшаше сѧ имиж хвалѧше бг҃а молча поꙗше и
бл҃годарѧше б҃га гл҃ѧ г҃и возлюбих красотѹ домѹ твоего и мѣсто вселенїѧ славы
твоеѧ домѹ твоемѹ подобает ст҃ыни г҃и в꙽ дол꙽готѹ дн҃їи коль возлюблена села
твоѧ г҃и силъ желает и скон꙽чевает сѧ дш҃а моѧ во дворы гн҃ѧ срдце мое и плот
моѧ возрадовасте сѧ ѡ боѕѣ живе ибо птица обрѣте себѣ храминꙋ и горлица гнѣздо
себѣ идѣже положи п꙽тенца своѧ блж҃ени живѹщїи в домѹ твоемъ во вѣки вѣкомъ
вос꙽хвалѧт тѧ ꙗко лѹч꙽ше ес дн҃ь единъ во дворех твоих паче тысѧщъ изволих
прив꙽мѣтати сѧ в домѹ бг҃а моего паче нежели жити ми в селех грѣшничих егда ж
ѿпѹщаше игѹмена ѡного иже пос꙽триг꙽шаго и со мнѡѕем смиреномꙋдрїем сергїи рече
емѹ се ѹбо ѿч҃е ѿходиши ты днес еже ѿ здѣ а мене смиренаго ꙗкож и произволихъ
единого ѡставлѧеши но азъ ѹбо ѿ многа времени и всею мыслью моею и желанїем
вжелах сего еже жити ми едіномѹ в꙽ пꙋстыни и без꙽ всѧкого чл҃ка из давна бо сего
просих ѹ бг҃а молѧ сѧ повсегда слыша и поминаѧ прорка вопїюща и глаголюща се
ѹдалих сѧ бѣгаѧ и ѹдворих꙽ сѧ в пѹстыни чаѧхъ бг҃а спасающаго мѧ ѿ малодш҃їѧ и ѿ
бѹрѧ и сего ради ѹслыша мѧ бг҃ъ и внѧт глас мл҃твы моеѧ блгсвенъ бг҃ъ иже не
ѡставит молитвы моеѧ и млсти своеѧ ѿ мене и нн҃ѣ ѡ семъ бл҃годарю бг҃а
сподобив꙽шаго мѧ по моемѹ желанїю еже единомѹ в꙽ пѹстыни сеи жительс꙽твовати и
единьс꙽твовати и везмолъс꙽твовати ты же ѿч҃е обач нн҃ѣ ѿходѧ еже ѿсюдѹ блгсви мѧ
ѹбо смиреннаго и помоли сѧ ѡ моем ѹединенїи кѹпно ж и поѹчи мене како жити ми
единомѹ в꙽ пѹстыни како молити сѧ бг҃ѹ како безъ вреда пребыти како противити сѧ
врагѹ и гордым его мыслем азъ бо есмь новоѹкыи и новопос꙽триженыи и новоначалныи
инокъ ꙗко длъженъ есмь совос꙽прашати с с тобою игѹмен꙽ же аки во ѹжасѣ ѹдивлѧѧ
сѧ ѿвѣща или мѧ рече вопрошаеши егож ты не невѣси нас не хѹже ѡ чстнаѧ главо
ѡбыклъ бо еси намъ присно симъ ѡбраз смиренїѧ показовати ѡбаче нн҃ѣ и азъ рекѹ
ꙗкож лѣпо ми ес словесы молитвеными ѿвѣщати ти сице гл҃ѧ г҃ь б҃гъ иже преже
избравыи тѧ сице да ѹщедрит тѧ да вразѹмит тѧ да наѹчит тѧ и радости дх҃овныѧ да
исполнит тѧ и мало нѣчто ѿ дх҃овных побесѣдова с ним и ѹже ѿити хотѧше прпдбныи
ж сер꙽гїи поклони сѧ ему до землѧ рекъ ѡч҃е помоли сѧ о мнѣ къ б҃гѹ да ми
поможет терпѣти плотскыѧ брани и бесовьскыѧ находы и звѣринаѧ ѹстремленїѧ и
пѹстынныѧ трѹды игѹмен꙽ же ѿвѣщавъ реч гл҃етъ павелъ апслъ блгсвенъ г҃ь иже не
дасть нас чрез силꙋ искѹшеным быти и паки реч все могѹ ѹкрѣплѧющемѹ мѧ бг҃ѹ и
абїе ѿходѧ предасть его бг҃ѹ и ѡставлѧетъ его в꙽ пѹстыни единого
без꙽молс꙽твовати и единьс꙽твовати сергїи же ѿпѹщаѧ игѹмена еще паки прошаше ѿ
него блгсвенїѧ и мл҃твы игѹмен꙽ же прпдбномѹ сергїю рече се азъ ѿхожѹ ѿсюдꙋ а
тебе оставлѧю бг҃ѹ иже не дастъ прпдбномѹ своемꙋ видѣти истлѣнїѧ иже не дастъ
жезла грѣшных на жребїи праведных иже не дастъ нас в ловитвѹ зобом ихъ ꙗко г҃ь
любит праведника и не оставит прпдбных своихъ но во вѣкы сохранитъ ѧ г҃ь
сохранит вхожденїе твое и исхожденїе твое ѿн҃нѣ и до вѣка аминь и то рекъ
игѹменъ сотворивъ мл҃твꙋ и блгсвив его ѿиде ѿ него изыде ѿнѹдꙋ же и прїиде
длъжно же ес и се ѹвѣдѣти почитающим колицѣх лѣт пос꙽триже сѧ прпдбныи болѣ
двадесѧтїи ѹбо лѣтъ видимою веръстою болѣ ж ста лѣтъ разѹмным остроѹмїем аще бо
и млад сыи возрастом телесным но старъ сыи смыслом дх҃овным и совершенъ
бжственою блгдтїю по ѡшествїи же игѹменове прпдбныи сергїи в꙽ пѹстыни ѹпражнѧше
сѧ единъ живыи без всѧкого чл҃ка и кто может сказати трѹды его или кто доволенъ
изъгл҃ати подвиги его како претерпѣ единъ живыи в꙽ пѹстыни нѣс како мощно намъ
сказати с коликим трꙋдомъ дх҃овным и съ многим попеченїем начинаше начало еже
жити на единѣ елика доволна времена и лѣта в лѣсѣ ономъ пꙋстыннѣм мѹжескы
пребываше твердѣишаѧ ѹбо и ст҃ѣишаѧ она дш҃а несѹмѣнно претерпѣ безъ приближенїѧ
всѧкого лица чл҃ча ис꙽правлѧѧ хранѧше ѹставъ правила иноческаго непорочно
непотъкновенно ѹбо и незазорно кыи ѹбо ѹмъ или которыи ꙗзыкъ желанїѧ и началныѧ
первыѧ теплоты и люб꙽ви того ꙗже къ бг҃ѹ о таиных добродѣтели его ис꙽правленїѧ
како доѹмѣет или может повѣдати или писанїю ꙗвлено предати еже того ѹединенїе и
дръзновенїе и стенанїе прошенїе и всегдашнее моленїе еже прсно къ бг҃ѹ приношаше
слезы теплыѧ плаканїѧ дш҃евнаѧ воздыханїѧ срдчнаѧ бдѣнїѧ повсенощнаѧ пѣнїѧ
трезвеннаѧ мл҃твы непрестанныѧ стоѧнїѧ несѣдалнаѧ чтенїѧ прилѣжнаѧ
колѣнопокланѧнїѧ частаѧ алканїѧ жаданїѧ на земли леганїѧ нищета дх҃овнаѧ всего
скѹдота всего недостат꙽кы что помѧни того нѣс к сим꙽ же и всѣм и бесовьскыѧ рати
видимыѧ и невидимыѧ брани борьбы съплетенїѧ дѣмоньскаѧ с꙽трахованїѧ дїѧвольскаѧ
мечтанїѧ пѹстыннаѧ с꙽трашилища неначаемых бѣд ожиданїе з꙽вѣринаѧ натеченїѧ и тѣх
свѣрѣпаѧ ѹс꙽тремленїѧ и еще надо всѣми сими и по сих еже нес꙽трашливѹ быти емѹ
дш҃ею и небоꙗзнивѹ сердцемъ ниже ѹжасати сѧ ѹмѡмъ к꙽ таковымъ вражїѧмъ кознем и
лютымъ прилогомъ ж и начинанем мнѡѕи бо тогда з꙽вѣрїе часто нахожаху на нь не
токмо в нощи но и во дн҃и бѧхѹ ж ѕвѣрїе стада волковъ выюще и ревѹще иногда же и
медвѣди препдбныи же сергїи аще и в малѣ ѹс꙽траше сѧ ꙗко чл҃къ но ѡбаче мл҃твѹ
прилѣжно къ бг҃ѹ простираше и тою паче воѡрѹжаше сѧ и тако млстїю бж҃їею пребыс
ѿ них невреженъ ѕвѣрїе ѹбо ѿхожахѹ ѿ него а пакости емѹ ни единыѧ не сотвор꙽ше
егда бо начинаше исперва състроити сѧ мѣсто то тогда прпдбныи сергїи мнѡга
ѡзлобленїѧ и скорби претерпѣ ѿ бесов꙽ же и ѿ ѕвѣрїи и гадъ но ничтож ѿ них не
прикоснѹ сѧ ни вреди его блгдть бо бж҃їѧ соблюдаше его и никто же да не дивит сѧ
о семъ свѣдыи по истинѣ ꙗко бг҃ѹ живѹщꙋ въ чл҃цѣ и дх҃ѹ ст҃омѹ в немъ почивающѹ
всѧ емѹ покарѧют сѧ ꙗкоже древле адамѹ первозданномѹ преже престѹпленїѧ заповѣди
гн҃ѧ единаче ж егда емꙋ живѹщꙋ едіному в꙽ пꙋстыни вложи въ срдце нѣкоторым ѿ
братїѧ мнихом бг҃обоꙗзнивым и начахѹ приходити к немѹ се же быс с꙽троенїем и
промышленїем всесилнаго млсрдаго г҃а бг҃а ꙗко хощет не единомꙋ сергїю жити в꙽
пꙋстыни сеи но мнѡжаишїи братїи ꙗкож рече павелъ апслъ не ища своеѧ ползы
единого но мнѡгих да сѧ сп҃сѹтъ или рещи ꙗко хощет бг҃ъ воз꙽двигнꙋти мѣсто то и
пѹстыню тꙋ претворити и тꙋ монастырь ѹс꙽троити и множаишим братїѧм собрати сѧ
бг҃ѹ тако извольшѹ начаша посѣщати его мниси испер꙽ва единъ по единомѹ потом꙽ же
ѡвогда два овогда ж трїе и молѧхѹ преподобнаго припадающе и гл҃юще ѿч҃е прїими
нас хощемъ с тобою на мѣсте сем жити и дш҃а своѧ спсти и прпдбныи же не токмо не
прїимаше их но и воз꙽бранѧше имъ гл҃ѧ ꙗко не можете жити на мѣсте семъ и не
можете терпѣти трѹда пѹстыннаго алканїѧ жаданїѧ скорби тесноты и скѹдости и
недостат꙽ковъ ѡни же рѣша хощем тер꙽пѣти трѹды мѣста сего да аще б҃гъ подастъ то
и можем прпдбныи же паки вопросї ѧ гл҃ѧ мѡжете ли терпѣти трꙋды мѣста сего глад
и жаждѹ и всѧкїѧ недостаткы ѡни же рѣша еи чстныи ѿч҃е хощем и мѡжем бг҃ѹ
помагающꙋ нам и мл҃твам твоим споспѣшьс꙽твꙋющим нам токмо ѡ сем молим твое
прпдбьс꙽тво не ѿлꙋчи нас ѿ лица твоег и ѿ мѣста сег любезнаг не ѿжени нас
прпдбныи ж сергїи видѣвъ вѣрѹ их и ѹсерьдїе и ѹдивль сѧ имъ и рече имъ азъ не
изъжденѹ вас понеже сп҃съ нашъ гл҃аше ꙗко грѧдѹщаго ко мнѣ не жьжденѹ вонъ и
паки рече идѣже сѹть два или трїе совокѹплени во имѧ мое тѹ есмь азъ посредѣ их
и дв҃дъ рече се коль добро и коль красно еже жити братїи в꙽кѹпѣ азъ бо братїе
хотѣлъ есмь единъ жити въ пѹстыни сеи и тако скончати сѧ на мѣсте семъ азъ же
васъ с радостїю прїемлю токмо потщите сѧ создати себѣ комѹждо свою кѣлїю но бѹди
вы свѣдома аще в꙽ пѹстыню сїю жити прїидосте аще со мною на мѣсте семъ пребывати
хощете аще работати бг҃ѹ пришли есте приготоваите сѧ терпѣти скорби бѣды печали
всѧкѹ тѹгѹ и нѹжꙋ и недостаткы и нестѧжанїе и неспанїе и аще работати бг҃ѹ
изволисте и прїидосте ѿселѣ ѹготоваите срдца ваша не на пищꙋ ни на питїе ни на
покои не на беспечалїе но на терпѣнїе еже терпѣти всѧко искѹшенїе и всѧкѹ тѹгѹ и
печаль и приготоваите сѧ на трѹды и на пощенїѧ и на подвиги дх҃овныѧ и на многи
скорби многими бо скорбьми подобает намъ внити въ црство нбсное ѹзокъ пѹть и
прискорбенъ есть въводѧи в꙽ жизнь вѣчнѹю и мало ихъ есть иже обрѣтают его нѹжно
бо есть црство нбсное и нѹжницы восхищают е мноѕи сѹть звани мало же из꙽бранных
мало бо есть спасающих сѧ тѣмъ и мало есть изъбранное стадо хв҃о ѡ нем꙽ же въ
еѵгалїи рече г҃ь не бои сѧ малое мое стадо ѡ нем꙽же изволил ес ѿц҃ъ мои дати вам
црство нбсное сїѧ бл҃женномѹ сергїю изъгл҃ав꙽шѹ к ним ѡни же с радостїю и со
ѹсердїемъ обещаша сѧ гл҃юще всѧ повелѣнаѧ тобою творим и ни в чем꙽ же не
преслѹшаем꙽ сѧ тебе и создаша себѣ кїиждо свою кѣлїю и живѧхѹ о боѕѣ смотрѧюще
житїѧ прпдбнаго сергїѧ и томѹ по силѣ равноѡбразѹюще сѧ прпдбныи ж сергїи живыи
съ братїѧми мнѡги трѹды претер꙽пѣваше и велики подвиги и поты пос꙽тническаго
житїѧ творѧше жестоко же пос꙽тное житїе живѧше бѧхꙋ ж добродѣтели его сице
ал꙽канїе жаданїе бдѣнїе сѹхоꙗденїе на земли леганїе чстота телеснаѧ и дш҃евнаѧ
ѹс꙽тнама молчанїе плотскаго хотѣнїѧ извѣстое ѹмеръщвенїе трѹди телеснїи смиренїе
нелицемѣрное мл҃тва непрестающїѧ раз꙽сѹженїе доброразсꙋдное любовь совершенаѧ
хѹдость ризнаѧ памѧт смр҃тнаѧ кротость с тихостїю страх бж҃їи непрестанныи
зачало бо премѹдрости страх г҃нь ꙗкоже зачало цвѣт ꙗгодам и всѧкомꙋ овощѹ сице
зачало есть всѧкои добродѣтели страх б҃жїи ѡн꙽ же страх бж҃їи в себѣ водрѹживъ и
тѣмъ ограждь сѧ и законѹ гн҃ю поѹчаѧ сѧ дн҃ь и нощъ ꙗко древо плодовито
насаждено прї исходищихъ водных иже во свое времѧ дасть плѡд свои и понеж младѹ
емѹ сѹщꙋ и крѣп꙽кѹ плотїю бѧше бо силенъ бывъ тѣлом могїи за два чл҃ка дїѧволъ
же похотными с꙽трелами хотѧ ѹꙗз꙽вити его прпдбныи же очютивъ брань вражїю ѹдержа
си тѣло и поработї е ѡбѹздавъ постом и тако блгдтїю бж҃їею избавленъ быс наѹчи
бо сѧ на бесовьскїѧ брани воѡрѹжати сѧ ꙗкоже бѣсове грѣховною стрѣлою ѹс꙽трѣлити
хотѧхѹ противѹ тѣх прпдбныи чистотными с꙽трѣлами с꙽трѣлѧше с꙽трѣлѧющих на мраце
правыѧ срдцем сице живыи съ братїѧми аще и не поставленъ быс въ прозвитеры но
вел꙽ми с ними пристоѧше цр҃кви бж҃їи и по всѧ дн҃и поѧше съ братїѧми въ цр҃ькви
и полꙋнощницꙋ и заѹтренюю и часове и третїи и шестыи и девѧтыи и вечерню и
нефимонъ по реченномѹ сед꙽мижды дн҃ем хвалих тѧ ѡ сѹдбах правды твоеѧ промежѹ
сихъ частыѧ молбены на то бо ѹпраз꙽дниша сѧ еже бес꙽ престани молити бг҃а и въ
цр҃кви и в꙽ кѣлїѧх по павлѹ гл҃ющѹ непрестающе молите сѧ бг҃ѹ а на ѡбѣдню
призываше нѣкоего чюжаго попа сѹща саном или игѹмена старца и того прїимаше и
повелѣваше емѹ творити ст҃ѹю литꙋргїю самъ сергїи исперва не хотѧше поставленїѧ
презвитерьска или игѹменьства прїѧти многаго ради и конечнаго смїренїѧ имѣѧше бо
в себѣ кротость многѹ и велико истинное смиренїе ѡ всемъ всегда подражаѧ своего
влдкѹ г҃а нашего іс҃ х҃а подав꙽шаго сѧ на подражанїе хотѧщим подражати его и
послѣдовати емѹ рекшемѹ прїидѣте ко мнѣ вси трѹжающеи сѧ и ѡбремененїи азъ покою
вы возмѣте иго мое на сѧ и наѹчите сѧ ѿ мене ꙗк кротокъ есмь и смиренъ срдъцемъ
и таковаго ради смиренїѧ сергїи не хотѧше поставленїѧ поповьс꙽тва или
игѹменьс꙽тва в꙽зѧти гл҃аше бо прсно ꙗко зачало и корень есть санолюбїѧ еже
хотѣти игѹменьс꙽тва собрав꙽шим꙽ же сѧ мніхомъ не ѕело множаишим но ꙗко чисменемъ
до двою на десѧте ѿ них꙽же бѣ един старецъ василїи рекомыи сѹхи иже бѣ въ первых
ѿ страны пришедыи ѿ верхъ дꙋбны ин꙽ же ѿ них именем іѧковъ рекомыи ꙗкѹта сїи бѣ
в чинѹ образом ꙗко посолникъ егоже колиждо ѿсылахѹ на слꙋж꙽бѹ ꙗко ѕело на нѹжнѹю
потребѹ без неꙗже не мощно ѡбрѣсти сѧ дрꙋгомѹ же онисимъ имѧ иже бѣ дїѧконъ
дїѧконовъ ѿц҃ъ иелисеѧ гл҃емаго кѣлїѧм꙽ же зиж꙽демым и тыномъ ѡгражденым не ѕело
прос꙽траннѣишим но и вратарѧ сѹщих тѹ ѹ врат пристави ѿ нихже самъ сергїи трїе и
четыре кѣлїи самъ своима рѹкама созда но и прочаѧ всѧ монастырьскаѧ дѣлеса ꙗже
братїѧмъ на потребѹ слѹжаше ово дрова на рамѹ своею ѿ лѣса ношаше и ꙗкож по
кѣлїѧмъ раз꙽дроблѧѧ и растесѧѧ разношаше на полѣна разсѣкаѧ но что воспоминаю
ꙗже о дровех дивно бо по истине бѣ тогда ѹ нихъ бываемо видѣти не сꙋщꙋ ѿ них
далече лѣсꙋ ꙗкож нн҃ѣ нами зримо но идѣже кѣлїѧмъ зиждемым стоꙗти поставленым тѹ
ж над ними и древеса ꙗко ѡсѣнѧющи ѡбрѣтахѹ сѧ шꙋмѧще стоѧхꙋ ѡкрстъ же цр҃кви
часто колоды и пенїе повсюдѹ ѡбрѣташе сѧ ѹдѹ же и различнаѧ сѣѧхѹ сѧ сѣмена ꙗко
на ѹстроенїе окладным зелїемъ и дрова на всѣх ꙗкоже рече сѧ сѣчаше и толкѹщи
жито въ жерновѣх мелѧше и хлѣбы печаше и вариво варѧше и прочее брашно ꙗже
братїѧмъ на потребꙋ ѹс꙽траѧше ѡбѹвь же и пор꙽ты краѧше и шїѧше и ѿ источника
сѹщаго тѹ водꙋ во двою водоносѹ почерпаѧ на своем си рамѣ на горꙋ возношаше и
комꙋждо ѹ кѣлїи поставлѧше в꙽ нощи же на мл҃тве без сна пребываше хлѣбом и водою
точїю питаше сѧ и того по ѡскѹдꙋ прїимаше и николиж ни часа не празденъ
пребываше и сице ѹдрѹчи си тѣло мнѡгим воздержанїем и великими трѹды в немъ ж и
плотскаѧ двизанїѧ бес пошествїѧ сотворѧше и паки бол꙽шаѧ подвиги на подвиги
прилагаше и печаше сѧ о пребыванїи мѣста того ꙗко да бы ток꙽мо бл҃гопрїѧтен был
трꙋд ег и елико же что дѣѧше п꙽салом во ѹстѣх его всегда бѣѧше еже рече
предзрѣхъ г҃а предо мною вынѹ ꙗко ѡ деснѹю мене есть да сѧ не подвижѹ сице же
емѹ пребывающѹ въ мл҃твах и въ трѹдѣх плѡт ис꙽тни си и ис꙽сѹши желаѧ быти
горнѧго града гражанин и выш꙽нѧго іерслима жителинъ по лѣте же единем
прежереченныи игѹменъ иже пос꙽триже бл҃женнаго сергїѧ раз꙽болѣ сѧ и нѣколико
времѧ поболѣвъ ѿ сего житїѧ престави сѧ и къ г҃ѹ ѿиде прпдбныи же сергїи
печаловаше сѧ ѕело и молѧше сѧ бг҃ѹ и мл҃твѹ прилѣжнꙋ ѡ семъ в꙽сылаше ꙗко да бы
б҃гъ далъ игѹмена мѣстѹ томѹ наставника ѿц҃а же и правителѧ могѹща правити
корабль дш҃евныи всемирныѧ жизни къ пристанищꙋ сп҃сенїѧ ѿ волнъ потопленїѧ ѿ
злыхъ дѹхоовъ и сице емѹ молѧщѹ сѧ къ бг҃ѹ и просѧщѹ игѹмена и истиннаго
строителѧ мѣстѹ томѹ б҃гъ ѹслыша мл҃твꙋ ѹгодника своего и моленїе его прїѧтъ да
не дв҃да л꙽жѹща покажет рек꙽шаго волю боѧщих꙽ сѧ его сотворит и мл҃твѹ их
ѹслышит и сп҃сетъ ихъ хощет дати самого просителѧ просив꙽шаго игѹмена праваго
правителѧ да по еликѹ же сергїи просилъ по толикѹ же и прїѧ и обрѣте и приобрѣте
въ правдꙋ праваго правителѧ могѹщаго ѹправити мѣсто то не себе же самого точїю
просилъ но иного нѣкоего егоже б҃гъ дастъ бг҃ъ же ꙗко провидецъ провѣдыи бѹдꙋщаѧ
и хотѧ воздвигнѹти и ѹстроити мѣсто то и прославити иного лѹч꙽ша того не обрѣте
но точїю того самого просив꙽шаго дарѹет вѣдыи ꙗко мѡжетъ таковое ѹправленїе
ѹправити въ славѹ имени его ст҃аго како же и кїимъ образом слѹчи сѧ быти начало
сергїева игѹменьс꙽тва в꙽ложи бг҃ъ въ сердце братїѧмъ его како бы воз꙽двигнѹти
его на началное начальс꙽тво въниде же нѣкое раз꙽мышленїе въ братїю его и сшедше
сѧ преже сами промежи собою совѣт сотвориша ти тако вѣрою ѹтвердив꙽ше сѧ вси
вкѹпе прїидоша къ прпдбномѹ сергїю гл҃юще ѡч҃е не можем жити безъ игѹмена нынѣ
же прїидохом к тебѣ ꙗвити мысли наша и хотѣнїѧ ѕело желаем того да бы былъ намъ
ты игѹменъ и наставникъ дш҃ам и тѣлом нашим да быхом ходили к тебѣ с покаѧнїем
исповѣдающе грѣхи своѧ да быхом ѿ тебе прощенїе и блгсвенїе и молитвѹ по всѧ
дн҃и прїимали и видѣли тебе по всѧ дн҃и совершающа ст҃ѹю литѹргїю да быхом
колиждо ѿ честънѹю рѹкѹ твоею причащали сѧ прчстыхъ таинъ еи чстныи ѿч҃е сего
желаем ѿ тебе ток꙽мо не ѿрицаи сѧ прпдбныи ж сергїи воздохнѹвъ из꙽ глѹбины дш҃а
и рече имъ азъ и помышленїѧ не имѣх еже хотѣти игѹменьства но тако желает дш҃а
моѧ искончати сѧ въ черньцех на мѣсте семъ вы же не принꙋжаите мѧ но ѡставите мѧ
бг҃ѹ и тои ꙗкоже восхощет и сотворит о мнѣ они ж рѣша мы ѡч҃е желаем того да бы
намъ был ты игѹменъ ты же ѿрицаеши сѧ мы же речемъ ти или самъ бѹди игѹменъ или
шед с꙽проси намъ игꙋмена ѹ ст҃лѧ аще ли не тако то таковыѧ ради нѹжа разыдем сѧ
вси ѿ мѣста сего прпдбныи же сергїи паки постонавъ ѿ срдца рече имъ нн҃ѣ ѹбо
разыдем꙽ сѧ кїиждо во свою кѣлїю и вси помѡлим꙽ сѧ бг҃ѹ прилѣжно ѡ семъ да ꙗвит
и ѿкрыет намъ что подобает творити ѡни же разыдоша сѧ кождо во свою кѣлїю по
дн҃ех꙽ же нѣколицѣх паки прїидоша братїѧ къ прпдбномѹ сергїю гл҃юще понеже мы
ѡч҃е снидохом꙽ сѧ на мѣсто сїе слышав꙽ше еже ѡ тебѣ начат꙽ки добраго подвизанїѧ
твоего и цр҃ковнаг ѡснованїѧ ꙗже своима рѹкама совръшилъ еси имѹщи блгдть ст҃ыѧ
троца к тои прибѣгохом на нюже надежѹ и ѹпованїе наше все возложихом твоим
рѹковоженїе ѿселе ты намъ бѹди и ѿц҃ъ и игѹменъ и бѹдеши предстоѧ престолꙋ ст҃ыѧ
троца серафимскѹю трист҃ѹю пѣс всылаѧ къ бг҃ѹ и безъкровнѹю совершаѧ слѹжбѹ и
своима рѹкама да подаси намъ прчстаго тѣла и бжственыѧ крове г҃а нашего іс҃ х҃а
и препокоивъ старость нашꙋ гробѹ предаси ны сергїю же ѿц҃ѹ на мноѕе ѿрицающѹ сѧ
и не хотѧщꙋ молѧ ихъ ѹтѣшаѧ глаголаше простите мѧ ѿц҃ы мои и господїе мои кто
есмь азъ смѣѧи таковаѧ дер꙽знѹти ихъже со страхом и ѹжастїю агг҃ли не могѹт
достигнѹти како же недостоиныи азъ дерзъ ꙗвлю сѧ ни же ѹспѣвъ в꙽ таковѹю мѣрꙋ
азъ начат꙽ка мнишескаго ѹстава и житїѧ никако же достигнѹх какѡ смѣѧ сїѧ ст҃ынѧ
пристꙋпити или коснѹти сѧ а быхъ моглъ своихъ грѣховъ плакати сѧ и вашею
молитвою ѡного бг҃а достигнꙋти краѧ желаннаго егоже въжелѣх ѿ юности моеѧ и сїѧ
и множаишаѧ сих к ним извѣщавъ ѿиде в кѣлїю свою блазїи же ѡни старцы по дн҃ех
паки пришедша начаша бесѣдовати к немꙋ гл҃юще предреченныѧ гл҃ы и множае тѣх и
рѣша мы ѡч҃е дх҃овныи прѧ никоеꙗ же имамы с тобою бг҃ѹ наставльшꙋ насъ к тебѣ
снидохом сѧ на мѣсто се и твоемѹ житїю и бл҃гонравїю подобити сѧ въжелахом и
бѹдꙋщих наслажденїѧ бл҃гъ сподобити сѧ надѣѧхом꙽ сѧ аще же ты не хощеши пещи сѧ
нашими дш҃ами и пастꙋх словесным ѡвцам не хощеши намъ быти мы ѹбо ѿходим ѿ мѣста
сего и ѿ храма ст҃ыѧ троца и ѿ обѣта нашег неволею ѿпадаем и заблꙋдим аки ѡвца
не имѹщи пастѹха въ горы презорства и распꙋтіѧ злым мыслем предавше сѧ сокрꙋшени
бѹдем мысленым звѣрем сирѣч дїѧволом ты же ѿвѣтъ воздаси пред необиновенным
сѹдїею вседержителем бг҃ом се же гл҃аша емѹ братїѧ прещенїем претѧще и грозами
грозѧще много бо преже по многи дн҃и молиша его нѹдѧще ѡво смиренїем ѡво же
тихостїю и ласканїемъ иногда ж прещенїемъ и жестокими словесы претѧхѹ жалѹюще сѧ
ѡн꙽ же крѣпкїи дш҃ею твердыи вѣрою смиреныи ѹмомъ ни ласканію повинѹ сѧ ни
прещенїѧ боѧше сѧ но выше прещенїѧ мѹжъ ѡбрѣте сѧ егда ж много нѹдиша его братїѧ
на игѹменьс꙽тво ѡн же смиреномѹдръ сыи не хотѧ того прїѧти ниже еже из дѣтьс꙽тва
совозрастъшее ему бг҃оподражанное смиренїе оставити таковое тѣх моленїе ѿтрѧсе
грѣшна сѹща себе гл҃ѧ и недостоина прирекъ и се ꙗко мои гл҃и не согласѹют вашим
словесем понеж вы ѹбо излише принѹжаете мѧ на игѹменьс꙽тво азъ же излише ѿрицаю
сѧ елма ж азъ ѹбо самъ хощꙋ ѹченїѧ требовати пач и ѹчити сѧ неж ли иных поѹчати
азъ ѹбо самъ желаю ѿ инѣх обладаемъ быти паче нежели иными обладатї и
начальс꙽твовати бою же сѧ сѹда бж҃їѧ еда како бѹдет се бг҃ѹ тако любо ꙗкож вы
повѣлеваете ми волѧ г҃нѧ да бѹдетъ ѡбаче побеженъ бывъ ѿ своего милованнаго
братолюбїѧ и ѿ своего ѹсердїѧ и т꙽щивьс꙽тва едва повинѹ сѧ тѣх моленїю и посѹли
быти прошенїю их и повинѹ сѧ волѣ ихъ быти паче же рещи волѣ бж҃їи быти и тако
по сих всѣх предобныи сергїи въстенавъ изъ глѹбины срдца и всю мысль и ѹпованїе
возлѡживъ къ вседержителю бг҃ѹ рече к ним во смиренїи дш҃а ѿц҃ы и братїѧ азъ
сѹпротивъ вамъ ничтож гл҃ю волѣ гсни предав꙽ши сѧ тот꙽ бо вѣсть срдца и ѹтробы
идемъ во град къ епспꙋ митрополитѹ же алеѯїю всеа рѹси тогда быв꙽шѹ емѹ во
цр҃играде во граде ж переѧславли повелѣ быти во свое мѣсто епспѹ афонасїю
велыньскомѹ к немѹ ж прїиде прпдбьныи ѿц҃ъ нашъ сергїи поимъ с꙽ собою два старца
и вшед сотвори поклоненїе пред епспом епспъ же афонасїи видѣвъ и блсви его и
въпроси имени его ѡн же сергїи именем себѣ повѣда афанасїи же слышавъ рад бысть
о хсе целованїе дасть емѹ преже бо бѧше слышалъ ꙗже ѡ немъ начат꙽ки добраго
подвизанїѧ его и цр҃кви возъграженїѧ и монастырю основанїѧ и всѧ бл҃гоѹгодныѧ
дѣтели ꙗже къ братїи любы съ прилежанїемъ и мнѡгїѧ добрыѧ дѣтели и побесѣдова с
нимъ д҃ховно и егда скончаста бесѣдꙋ и абїе сотвори поклоненїе пред епскпом
бл҃женыи ѿц҃ъ нашъ сергїи начат молити ст҃лѧ просѧ игѹмена да бы далъ наставника
дш҃ам ихъ прпдбныи ж афанасїи исполнь сыи ст҃аго д҃ха рече возлюблен꙽не бг҃ъ
ст҃ымъ дх҃омъ ѹсты дв҃двы рече изведꙋ из꙽браннаго ѿ людїи моих и паки ибо рѹка
моѧ поможет емѹ и мышца моѧ ѹкрѣпитъ и апслъ же павелъ рече никтож прїемлет ни
ч꙽ти ни санѹ токмо возванныи ѿ бг҃а тебе же сн҃ѹ и брате бг҃ъ возвавыи ѿ ѹтробы
мт҃ре твоеѧ ꙗже и ѿ многи слышах о тебѣ да бѹдеши ѿселе ты ѿц҃ъ и игѹменъ братїи
бг҃омъ собранѣи во ѡбители ст҃ыѧ троца прпдобномѹ же сергїю ѿрицающꙋ сѧ и
недостоиньс꙽тво излагающѹ исполнь же сыи бл҃годати ст҃го дх҃а афанасїи реч к
немѹ возлюбленне всѧ стѧжалъ еси а послѹшанїѧ не имаши ѿц҃ъ же нашъ сергїи
поклѡнь сѧ и рече ꙗко гв҃и годѣ тако и бѹди блсвенъ г҃ь во вѣки и всѣмъ рекшимъ
аминь абїе же ст҃ыи епспъ афанасїи повелѣ клирикомъ внити во ст҃ыи олтарь сам же
поемъ бл҃женнаго сергїѧ потщав꙽ сѧ вниде во ст҃ѹю цр҃ковь и облече сѧ во
сщ҃енныѧ ризы и поимъ блаженнаго сергїѧ повелѣ изъгл҃ати емѹ изложенїе ѡбразъ
ст҃ыѧ вѣры еже есть вѣрѹю во единого бг҃а и по скончанїи того сергїю главѹ
поклон꙽шѹ ст҃ль же знамена и крстаобразно и сотворь мл҃твѹ сановнѹю и постави
его иподъдїѧкономъ таже и дїѧкономъ и соверши бж҃ественѹю литѹргїю и вкѹпѣ
причастиша сѧ бжственаго тѣла и крове г҃а нашего іс҃ х҃а наѹтрїѧ же совер꙽ши его
ѵерѣиским саномъ и паки повелѣ емѹ сотворити ст҃ѹю литѹргїю и своима емѹ рѹкама
принести бес꙽кровнѹю жерътвѹ прпдбныи же ѿцъ сергїи всѧ повелѣнаѧ емꙋ со
с꙽трахом и радостїю дх҃ѡвъною съверъши епспъ же аѳанасїи ѡсобь поимъ его и
правила апсльскаѧ и ѿч҃ескаѧ ѹченїѧ ꙗже сѹт на с꙽троенїе и ис꙽правленїю
дш҃евномѹ и бесѣдова к немѹ гл҃ѧ длъжно ти ес возлюбленне по апслѹ немощи
немощных носити а не себѣ ѹгажати но на согражденїе кождо ближнемꙋ да ѹгаждает и
паки к тимоѳею посылает гл҃ѧ сїѧ предаждь вѣрным чл҃ком иже достижни бѹдꙋт и
иных наѹчити еще же дрѹгъ дрѹгꙋ тѧжести носите и тако скончаете законъ х҃въ сїѧ
ис꙽правивъ и самъ сп҃сеши сѧ и сѹщаѧ с тобою и сїѧ рекъ дх҃овными дар꙽ми
ѹчредивъ его и о х҃е целованїе дасть емѹ и ѿпѹсти его во истинѹ игѹмена и
пастꙋха и с꙽тража и врача д҃ховнѣи братїи сице не кромѣ нрава бг҃любива быс се
ниж кромѣ бжїѧ промысла се съключи сѧ ꙗко не о себѣ игѹменьс꙽тво вѕѧ но ѿ бг҃а
порꙋчено быс емѹ начальс꙽тво не бо наскакивалъ на се ниже превосхищалъ пред
нѣким ни посѹловъ сѹлилъ ѿ сего ни мъзды давалъ ꙗкож творѧт нѣцїи санолюбцы сѹще
дрѹгъ пред дрꙋгом скачюще вертѧще сѧ и прехватающе не разѹмѣюще писанїѧ гл҃ющаго
ни хотѧщемꙋ ни текѹщемѹ но милѹющемѹ б҃гꙋ ѿ негоже всѧко даѧнїе бл҃го всѧкъ даръ
съвершенъ свыше есть сходѧ ѿ бг҃а ѿца свѣтом ꙗко да здѣ б҃жїѧ плъка воеводьс꙽тво
врѹчено бѹдет емѹ идѣже ѹбо толико мнѡжес꙽тво инокъ аки воиньс꙽тва дх҃овныѧ
храбры ѡбщемѹ всѣх влдце привести хотѧще и понеже чстоты ради житїѧ его достоинъ
быс таковыѧ бл҃годати достоинъ быс предстательс꙽твꙋ пастырь пас꙽твѣ стадꙋ
словесных овецъ и сщ҃енномꙋ монастырю началникъ ꙗви сѧ бг҃ъ бо произведе
ѹгодника своег на игꙋменьство ѡ началѣ игꙋменства ст҃аго пришед же прпдбныи ѿц҃ъ
нашъ игꙋменъ сергіи въ свои емѹ монастыр во ѡбитель ст҃ыѧ троца братїѧ ж
ѹс꙽трѣт꙽ше его и поклон꙽ша сѧ емѹ до землѧ пред ним радостїю исполниша сѧ ѡн꙽ же
вшед въ цр҃ковъ паде лицем на земли со слезами мл҃твꙋ творѧше к невидимомꙋ цр҃ю
възираше на иконѹ ст҃ыѧ троца на помощъ призывааше ст҃ꙋю бдцѹ слѹжителѧ ж
престолꙋ его нбсныѧ силы прдтчю и мдрыѧ апслы с сими ж началныѧ ст҃лѧ василїѧ
великаго и бг҃ослова григорїѧ и златаустаго іѡ҃анна и всѧ ст҃ыѧ ихже мл҃твами
просит ѿ десница вседержителѧ да бы далъ несѹмен꙽но смѣнїе ѹ престола славы
стати живоначалныѧ троца и коснѹти сѧ рѹкама агньца бж҃їѧ за миръ заколенаго х҃а
с҃на бж҃їѧ и начат бл҃женыи сице къ братїи гл҃ати гсдемъ реченаѧ подвизаите сѧ
братиѧ внити ѹскыми враты нѹжно бо ес црство нбсное и нѹжницы восхищают е павелъ
ж к꙽ галатом гл҃етъ плѡд дх҃овныи ес любы радость миръ терпѣнїе бл҃говѣрїе
кротость воздержанїе двдъ рече прїидѣте чада послѹшаите мене с꙽трахѹ гн҃ю наѹчю
вы и блгсви братїю рекъ к ним молите братїе о мнѣ грѹбости бо и неразѹмїѧ
исполненъ есмъ талантъ прїѧхъ вышнѧго ц҃рѧ ѡ нем꙽же и слово ѿдати ми есть ѡ
пас꙽твѣ пещи сѧ словесных ѡвецъ боꙗзни ѹс꙽трашают꙽ мѧ слово гсдемъ реченное иже
аще соблазнит единого ѿ малых сих полезно быти емѹ да бы жерновъ ослїи ѡбѧзанъ ѡ
выи его и въверженъ в꙽ море кольми паче иже многи д҃ша погрѹзит во своемъ
неразѹмїи или возмогꙋ деръзновенно гл҃ати се азъ и дѣти ꙗже ми далъ еси г҃и и
ѹслышѹ ли сїи бж҃ес꙽твеныи глас горним и нижним пастырѧ великаго г҃а бл҃госръднѣ
вѣщающа бл҃гии рабе вѣрне вниди в радѡсть гсда своего и сїѧ рекъ помышлѧше во
ѹмѣ житїѧ великих свѣтилъ иже въ плоти живѹще и на земли агг҃льскїи пожиша рекѹ
антонїѧ великаго и великаго еѵфимїѧ савѹ осщ҃еннаго пахомїѧ агг҃ловиднаго
феѡдосїѧ ѡбьщежителѧ и прочих сихъ житїю и нъравом ѹдивлѧѧ сѧ бл҃женныи како
плотѧни сѹще бес꙽плотныѧ враги победиша аг҃глом сожители быша дїѧволꙋ с꙽трашнїи
имже цр҃и и чл҃цы ѹдивльше сѧ к ним приристахꙋ болѧщеи различными недꙋги
исцѣлевахꙋ и в бѣдах теплїи избавители и ѿ см҃рти скорїи застꙋпницы на пѹтех и
на мори нетрꙋднїи шес꙽твеници недостатс꙽твꙋющим обилнїи предстатели нищим
кормители в꙽довам и сиротам неистощаемое съкровище по бжственомꙋ апслꙋ аки
ничтож имꙋще все содержаще сих житїѧ на срдцы бл҃женныи молѧше сѧ ко ст҃еи троцы
да бы не возвратно шес꙽твовати по стопам сихъ прпдбных ѿц҃ъ бжственꙋю на всѧкъ
д҃нь слꙋжаше литоргїю ѹтренѧѧ же и вечернѧѧ мл҃твы нетрѹдно славословѧше и ѡ
смиренїи всего мира и ѡ бл҃гостоѧнїи ст҃ых цр҃квїи и о православных цр҃ѣхъ и
кнѧѕех и о всѣх православных хрстїѧнехъ г҃ла къ братїѧмъ подвигъ немалъ длъжно
ны есть подвизати сѧ на невидимаго врага се бо аки левъ рыкаѧ ходитъ ища когождо
хотѧ поглотити мала ж нѣкаѧ словесы гл҃аше наказаѧ братїю мнѡжаишаѧ же паче
дѣлесы самъ образ бываше братїи кто достигнет по истине исповѣдати
добродѣтел꙽наго житїѧ его бл҃годати цвѣтѹщи въ дш҃и его бол꙽ми воѡрѹжаше сѧ на
сопротивныѧ силы силою возмогаем ст҃ыѧ троца многаж꙽ды же дїѧволъ хотѧ ѹстрашити
его ѡвогда же змїѧми претварѧше сѧ и очивѣсть или в꙽ кѣлїи или егда в лѣсѣ
бл҃женныи дровца собираше на потребѹ манастырьскѹю внезаапѹ врагъ мнѡгоѡбразною
злою покѹшаше сѧ поне мысль емѹ совратити ѿ мл҃твы и ѿ добродѣтелных трѹдовъ его
бг҃оносныи ж ѿц҃ъ нашъ сергїе всѧ непрїѧзненаѧ его мечтанїѧ и козни аки дымъ
раз꙽ганѧѧ и аки паѹчинѹ претерзаше силою крстною воѡрѹжаемъ еѵагльское слово на
срдце полагаѧ гсдемъ реченнаѧ се дахъ вамъ власть настѹпати на змїѧ и на скорпїѧ
и на всю силѹ вражїю въ начало же игѹменьс꙽тва его бѣаше братїѧ числом два на
десѧте мних кромѣ самого игѹмена третїѧго на десѧт се же число двое на десѧтное
обрѣтшее сѧ в них сице живѧхѹ тогда и по два лѣта и по три и аще ли когда единъ
ѿ них или ѹмрет или изыдет ѿ обители то паки дрѹгїи на его мѣсто брат прибѹдет
да не число истощимо ѡбрѧщет сѧ но единаче во едином числѣ двои на десѧтнем бѧхѹ
пребывающе ꙗко нѣкоторым ѿ сего гл҃ати что ѹбо бѹдет се или повсегда двѣма на
десѧт мнихом быти в꙽ мѣсте семъ по числѹ в҃і апслъ ꙗкоже есть писано призва г҃ь
ѹчн҃ки своѧ и изъбра ѿ них в҃і ꙗж и апслы нареч или пѡ числѹ двою на десѧть
кѡлѣнъ иил҃евъ или бѹдетъ по числѹ в҃і источникъ водъ или по числѹ изъбранныхъ
каменїи драгихъ в҃і быв꙽шихъ на ризах архїереискихъ по чинѹ аароню и сице имъ
пребывающем дондеж прїиде к ним симонъ ар꙽химан꙽дрит смоленьскїи и тои разрѹшит
число двое на десѧтное и ѿтолѣ братїѧ мнѡжахѹ сѧ ѿ того дн҃и болѣ и ѹже числѧхѹ
сѧ множаишим числомъ паче нежели двое на десѧтным елма ж ѡ реченѣм симонѣ въ
малѣ помѧнѹхом и не леню сѧ паки повѣдати ѡ немъ прос꙽траннѣе егоже памѧть не
ѹтаи сѧ и бесѣда ꙗже о нем ꙗвѣ его творит и добродѣтели его мало пошедше напреди
ꙗвьс꙽твѹют сѧ съ ѹбо дивныи мѹжъ симонъ бѧше архиманъдрит старѣишїи славныи
нарочитыи паче ж рещи добродѣтелныи живыи во граде смоленьскѣ и ѿтѹдꙋ слышавъ ꙗж
ѡ житїи прпдбнаго ѿц҃а нашего сергїѧ и раж꙽жег꙽ сѧ дш҃ею и срдцемъ ѡставлѧет
ар꙽химандритїю ѡставлѧет чсть и славꙋ ѡставлѧет славныи град смоленескъ въкѹпе
же с ним оставлѧет ѿч҃ес꙽тво и дрꙋги ѹжикы ближникы и всѧ знаемыѧ и сер꙽доболѧ и
вос꙽прїемлет смиренїѧ образ и произволѧт с꙽транничес꙽твовати и ѿтѹдꙋ воз꙽движе
сѧ ѿ таковыѧ ѿ далнѧѧ с꙽траны землѧ ѿ смолен꙽ска в꙽ московьскыѧ предѣлы еже есть
в радѡнѣжь прїиде в꙽ монастырь къ прпдбномꙋ ѿц҃ꙋ нашемꙋ игꙋменꙋ сергїю и со
мнѡземъ смиренїем молѧше его да бы его прїѧлъ жити ѹ него под крѣпкою рꙋкою его
въ повинованїи и в послѹшанїи еще же и имѣнїе принесъ с꙽ собою и предасть то
игѹменꙋ на с꙽троенїе монастырю прпдбныи же сергїи прїѧтъ его с радостїю симон꙽
же по мнѡго лѣт поживе в꙽ покоренїи и в꙽ послꙋшанїи паче же въ с꙽транничес꙽тве и
во смиренїи и всѣми добродѣтельми исполненъ и въ старости добре престави сѧ къ
бг҃ѹ игѹмен꙽ же сергїи проводи его до грѡба и съ братїѧми погребе ег чстно и
тако бысть вѣчнаѧ емꙋ памѧть ѡ іѡ҃анне сн҃е стефановѣ стефан же присныи брат
сергїевъ прїиде ѿ града ѿ мос꙽квы ведыи съ собою сн҃а своего именем іѡ҃анна
меншаго и въшед въ цр҃ковь имъ за рѹкѹ деснѹю сн҃а своего предасть его игѹменѹ
сергїю велѧ его пос꙽трищи во иноческїи ѡбразъ игѹмен꙽ же сергїи пос꙽триже его и
нарече имѧ емѹ во мнишеском чинѹ феѡдоръ старцы ж видѣв꙽ше ѹдивиша сѧ вѣре
стефановѣ ꙗко тако не пощадѣ сн҃а своего ѡтрочати сѹща но изъ младеньс꙽тва
предасть его бг҃ѹ ꙗкож древле авраам не пощадѣ сн҃а своего ісаака феѡдоръ же ѿ
млад ноготъ воспитанъ бысть в пос꙽тничес꙽твѣ и во всем бл҃гочстїи и чстотѣ ꙗкоже
наѹчи сѧ ѿ своегѡ дѧди всѣми доброизволенїи мнишескими исполненъ и ѹкрашенъ
донде ж постиже возрастом в꙽ мѣрѹ мѹжа совершена нѣцыи же рѣша ꙗко десѧти лѣтъ
пос꙽триженъ быс і инїи же двою на десѧт лѣтъ прочаѧ же его дѣѧнїѧ индѣ напишѹт
сѧ ꙗко ѹбо иного времени подобно требѹюща слово нам꙽ же на предлежащее слово
воз꙽вратити сѧ да не прекращенїе нн҃ѣшьнеи повѣсти внесем мнѡѕи же ѹбо ѿ
различных градовъ и ѿ странъ пришедше к немѹ и живѧхꙋ с ним их꙽же имена въ
книгах животных и тако по малꙋ манастыр рас꙽прос꙽транѧше сѧ братїѧм ѹмнѡжающим꙽
сѧ кѣлїѧм зиждемымъ прпдбныи же сергїи видѧ братїю ѹмножающꙋ сѧ ѹмнѡжаше и тои
трꙋды к трꙋдом образъ бываѧ стадꙋ своемѹ ꙗко рече апслъ петръ пасете стадо сѹщее
в꙽ васъ не нѹжею но волею не ꙗко ѡбладающе братїею но ѡбразъ бывающе стадꙋ и
паки писано есть въ книгах ѿч҃ескихъ рек꙽ше в꙽ патерице сшедше сѧ ст҃їи ѿцы
прорчес꙽твовахѹ ѡ послѣднем родꙋ и рѣша ꙗко послѣднїи рѡд бѹдет слабъ сергїѧ
сего ж бг҃ь ѹкрѣпи себѣ в꙽ послѣднемъ родѹ ꙗко единъ ѿ древних ст҃ыхъ ѿц҃ъ бг҃ъ
ѹс꙽трои его трꙋдодѣлника инокъ множс꙽твꙋ наставника мнѡжаищеи братии игꙋмен и
вожа и паки ѿкѹдꙋ кто начаал сѧ сего еж бо мѣсто то было прежде лѣсъ чаща
пѹстыни идѣже живѧхѹ заицы лисицы волцы иногда ж и медьвѣди посѣщахѹ дрѹгоици же
и бѣси ѡбрѣтахѹ сѧ тѹда же н҃нѣ цр҃ковь поставлена быс и монастырь великъ
возъграженъ быс и инокъ мнѡжес꙽тво совокѹпи сѧ и славословїе и въ цр҃кви и в
кѣлїѧхъ и мл҃тва непрестающїѧ к б҃гѹ всемꙋ же томѹ начало и вина прпдбныи ѿц҃ъ
нашъ сергїи и ѹвѣдаите ꙗко ѹдиви г҃ь прпдбнаго своего а ѿнележе поставленъ быс
въ игѹменьс꙽тво по всѧ дн҃и ст҃аѧ литоргїѧ бываше просфиры же самъ печаше преж
бо п꙽шеницѹ толчаше и мелѧше и мѹкѹ сѣѧше и тѣсто мѣсѧше и квасѧше ти тако
испекши просфѵры слꙋжаше бг҃ѹ ѿ своих праведных трѹдовъ иномѹ не дааше никомѹ
аще и ѕело хотѧхѹ мнѡѕи ѿ братїѧ пещи просѳиры но прпдбьныи тщаше с быти ѹчитель
и дѣлатель и кѹтїю самъ варѧше и свѣчи скаше и каноны творѧше прпдбныи же ѿц҃ъ
нашъ игꙋменъ сергїи аще и прїѧлъ игѹменьс꙽тво старѣишиньс꙽тва но ѡбаче не измѣни
правила своего чернеческаго на памѧти имѣѧ рекшаго иже кто в вас хощет быти
старѣиши да бѹди всѣх мен꙽ши и всѣм слꙋга на то ѹченїе сп҃сово в꙽зираше смирѧше
себе и мен꙽ши всѣх творѧше сѧ и собою образ всѣм творѧ и на дѣло преж всѣх
исходѧ и на цр҃ковное пѣнїе преже всѣх обрѣташе с и никако же на стенѹ
вос꙽клонѧꙗ сѧ и ѿтолѣ ѹцвѣтѧше мѣсто то и множахѹ сѧ братїѧ ѡбычаи же в началѡ
игѹменьс꙽тва своего сицевъ имѣѧше еже всѧкомѹ приходѧщемѹ к немѹ и хотѧщемѹ быти
мнихѹ и желающемꙋ ѡстрищи сѧ не ѿрѣваше ѹбо никогож ни стара ни ѹна ни богата ни
ѹбога но всѣхъ прїимаше со ѹсръдїемъ и с радостїю но не тѹ абїе пос꙽тризаше его
но преже повелѣваше емѹ ѡблещи сѧ въ свитꙋ долгѹ еже ѿ сѹкна черна и в неи
преходити съ братїѧми времѧ доволно дондеже извыкнѧше весь ѹс꙽трои монастырьскии
таче по сихъ ѡблачашеть и въ мнишесъкѹю ѡдежѹ аки во всѣх слѹжбахъ искѹшена и
ѡс꙽тригъ ѡблачитъ и в꙽ манатїю и клобꙋкъ а егда бѹдѧше съвершенъ чернецъ житїем
чистым искѹсенъ сыи и таковаго сподоблѧет прїѧти ст҃ѹю схимѹ ельма же ѹбо по еже
в началѣ игѹменьс꙽тва его внегда прпдбномꙋ сергїю просїѧти въ мѣсте своем в꙽
манастыре зовомѣм иже в радонежѣ внегда имени его ѡбносимꙋ быти всюдꙋ по
с꙽транамъ же и градом вѣсть бо добродѣтель ꙗвлена сотворити стѧжавшаго ю не
мен꙽ши паче нежели свѣща носѧщаго ю тогда мнѡѕи ѿ хсолюбецъ любве ради бжїѧ
издалеча прихожахꙋ к немꙋ и житїѧ сꙋетѹ оставлѧюще и под бл҃гїи ꙗремъ г҃нь своѧ
выѧ подлагахꙋ понеже повсегда томѹ ѹчн҃цы прилагахѹ сѧ призывахѹ бо еже ѡного
бл҃годатеи источницы добродѣтелныѧ дш҃а ꙗк еленѧ словесныѧ желающе воды
д҃хов꙽ныѧ имѣѧше же обычаи бл҃женныи сице исперва еже по павечерницѣ поздѡ и
долго вечера аки сѹщꙋ глꙋбоко нощїю паче же в꙽ темныѧ и долгиѧ нощи сотворивъ
мл҃твꙋ в кѣлїи своеи и по молитвѣ исхожаше ис кѣлїѧ своеѧ еж ѡбходити емѹ всѧ
кѣлїѧ мниховы имѣѧ попеченїе о братїи своеи не ток꙽мо телесы ихъ промышлѧше но и
ѡ д҃шах ихъ печаше сѧ ѹвѣдати хотѧ коегождо житїе ихъ или желанїе къ бг҃ꙋ и аще
кого ѹслышаше или мл҃твꙋ творѧща или поклоны кладꙋща или рѹкодѣлїе свое съ
безмолвїемъ и съ мл҃твою творѧща или ст҃ыѧ книги почитающа или о гресѣх своих
плачюща сѧ и сѣтꙋюща о сих ѹбо радоваше сѧ и бг҃а бл҃годарѧше и за них бг҃а
молѧше да бы до конца съвершили доброе свое предложенїе претерпѣвыи бо рече до
конца тои сп҃сет сѧ егда же ли кого слышаше бесѣдѹюща два или трїе съшедше сѧ
вкѹпѣ или смѣхи тъкꙋща ѡ семъ ѹбо негодоваше и ѕело не терпѧ таковыѧ вѣщи рѹкою
своею ѹдарѧше въ двери или во ѡкон꙽цѣ потол꙽кавъ ѿхожаше симъ образом
наз꙽наменавъ тѣмъ свое к ним прихоженїе и посѣщенїе и несвѣдомымъ накиновенїем
праз꙽дныѧ бесѣды их разорѧше таче наѹтрїѧ в настоѧщїи дн҃ь призываше к себѣ и не
тѹ абїе скоро запрещаше имъ и не съ ꙗростїю ѡбличаше ѧ и наказаше ѧ но ꙗко
издалеча с тихостию и кротостїю аки притчами наводѧ гл҃аше имъ хотѧ ѹвѣдати
тщанїе и ѹсердїе ихъ еже къ б҃гѹ и аще бѹдѧше братъ покорливъ и смирен и теплъ
на вѣрꙋ и на любов б҃жїю то въскорѣ ѹпознавъ свою винꙋ со смиренїем падъ
поклонѧше сѧ емꙋ прощенїѧ прїѧти просѧ ѿ него аще ли паки бѹдѧше брат
непокорливъ ѡмраченїем бесовьским срдце покровено имѣѧ стоѧше мнѧ ꙗко не о нем
гл҃етъ самъ чстъ сѧ творѧ дондеж прпдбныи съ длъготерпѣнїем обличаше его по
реченному покажет мѧ праведникъ млстїю своею ѡбличит мѧ а не покорливаго брата
епитемїею ѡблагаше аки не познав꙽шаг на себѣ своеѧ вины еж не п꙽щевати вины о
гресѣх и сице того еже ко ис꙽правленїю ѹтвердивъ ѿпꙋсташе ѧ и тако всѣх ѹчаше
еже прилѣжно молити сѧ къ бг҃ѹ и не бесѣдовати ни с кѣм꙽же по павечернеи мл҃тве
и не преходити комѹждо ѿ своеѧ кѣлїѧ без великыѧ нѹжныѧ потребныѧ вещи по чюжим
кѣлїѧмъ но во своеи кѣлїи комꙋждо в таинѣ молити б҃га на единѣ и свое рѹкодѣлїе
ꙗкоже рѹка его может дѣлати по силѣ по всѧ дн҃и псалмы двдовы прсно во ѹстѣх
своих повсегда имꙋще Сїи оубѡ епспъ мнѡго тщанїе сотвори и мнѡго терпѣнїе показа
трꙋжаѧ сѧ и подвизаа сѧ наказоуѧ люди ѡбращаа и наоучаа иж всѧ бг҃ословныа гл҃ы
православныѧ вѣры извѣщавъ иже изъ оустъ говорѧ ст҃ое еѵг҃алїе к сим же и
бжствеными аплскыми оученїи наказоуѧ и рѣчи проркъ и гаданїа избесѣдꙋѧ
бг҃ѡоученыи сеи моужь иже ветхое и новое оученїе въ оустѣхъ носѧ и бжственымъ
дх҃омъ направлѧем же и наставлѧемъ и сподвизаемъ просвѣщаа ихъ истинным
бг҃ѡразоумїемъ не токмо бо ст҃ым кр҃щенїемъ просвѣтї а но и грамотѣ сподоби ѧ и
книжныи разоумъ дарова имъ и писанїе предасть имъ еже нѡвꙋю грамотꙋ слѡжи еж
незнаемоую азбоукоу пермьскоую счини и тѣми писменными слѡвесы книгы мнѡгы
написавь предасть имъ егоже дотолѣ вѣкъ свои не стѧжаша Преж бо кр҃щенїа пермѧне
не имѣѧхꙋ оу себе грамѡты і не разоумѣвахоу писанїа і ѡтиноудь не знахоу что
соуть книгы но точїю оу нихъ баснотвѡрцы были иже басньми баѧхоу ѡ бытьи и ѡ
миротворенїи и ѡ Адамѣ и ѡ раздѣленїи ꙗзыкъ и прочаа бѧхоу бающа и лжоуща паче а
не истиньствоующе и такѡ бѧше вѣкъ свои и всѧ лѣта своѧ истрошиша Но Бг҃ъ
млстивыи чл҃колюбець иже всѧ оустраѧа на пѡлѕꙋ людем си и не ѡставлѧа рѡда чл҃чѧ
без разоума но всѧческы приводѧ на разоумъ и на сп҃сенїе иже пощадѣ и помилова
люди пермьскаг ꙗзыка въздвиже и оустрои имъ ꙗкож древле Веселейла въ Iил҃и и
напѡлни мдрѡсти и хитрости такѡ и сего Стеѳана моужа добра и бл҃гоговѣина и
посла к нимъ ѡн же сотвори имъ грамотоу нѡвоу азбоукоу пермьскоую слѡживъ счини
I егда семоу бывшоу мнѡѕи ѿ чл҃къ видѣвшїи слышавшїи чюдиша сѧ не точїю соущїи в
Перми но и по иным градом и землѧм паче ж на Москвѣ дївлѧхоу сѧ гл҃юще какѡ сеи
оумѣетъ книгы пермьскыѧ доспѣти и ѿкоудоу семꙋ дана бысть премдрѡсть Дрꙋѕїи ж
рѣша се есть во истиноу ѳилосоѳъ новыи то бысть Костѧнтинъ нарицаемъ и Кирилъ
ѳилосоѳъ иже сотворилъ грамотоу словеньскоую въ тридесѧть и восмь словъ тако же
и сесь сложилъ числом четыре межоу двѣма десѧтима слѡв подобѧ сѧ греческїа
азбоукы числꙋ слов ѡва ꙋбо слова по чинꙋ греческих писмень ова ж ꙋбѡ по рѣчи
пермьскаго ѧзыка первое же слово азъ оу стиха ꙗкоже и оу греческїа азбоукы
Прежде же всѣхъ грамѿт бысть жидовьскаа грамота с тое снѧша еллиньстїи
грамотничици таче по сихъ римскаа и прочїи инїи мнѡѕи по мнѡѕѣх лѣтех роусскаа
послѣ ж всѣхъ пермьскаа Оу жидовьскїа азбꙋкы первомоу словоу имѧ алѳъ а ꙋ
греческїа азбꙋкы первомоу словоу имѧ алѳавита а сирїаньскыа алеѳъбе а ꙋ
оугорьскїе аѳакавасака а ꙋ рꙋсски азъ оу пермьскїе абꙋръ да не по единои гл҃юще
оумнѡжит сѧ слово мнѡѕи бѡ соут грамоты и мнѡѕи азбоукы но се имена словомъ
азбоукы пермьскїа а боуръ гаи дои е жои зата ѕита и кѡке леи мено нено во пѣи
реи сїи таи цю черы шоуѧ е ю о Нѣцїи же скоудни соуще оумом рѣша почто ли
сотворени соуть книгы пермьскїа или что ради съставлена быс азбꙋка пермьскїа
грамоты и преже бо сего издавна в Перми не было грамоты пошлина соущи такова не
имоущимъ им издавна оу себе грамоты и тако изжившимъ имъ вѣкъ свои без неѧ нн҃ѣ
же въ скончанїа лѣт в послѣднїа дн҃и на исходъ числа седмыѧ тысоущы паче же мала
ради времени точїю за р҃ к лѣтъ до скончанїа вѣкоу грамота замышлѧти аще ли и се
требѣ есть достоѧше паче роусскаа готова соущи грамота юже предати имъ и
наоучитї а соут бѡ писмена книжнаа ихже издавна и по пошлинѣ имоуще ꙗзыци оу
себе ꙗкѡже се жидовьскы еллиньскы римьскы К ним же что достоить рещы или что
подобаетъ ѿвѣщати ꙗвѣ же есть ꙗкѡж наоучаем сѧ ѿ писанїа а не инако како но
ѡбаче в писаныи сице есть же еже ѿ Адама первозданнаго гл҃ю егоже сн҃ъ Сиѳъ сїи
первѣе изоучи сѧ грамотѣ жидѡвьстѣи таче ѿ Адама до потопа преиде лѣтъ ҂в҃ и с
м҃ в по потопѣ же быс столпотворенїе егда раздѣлиша сѧ ꙗзыци ꙗкоже и в бытїи
пишет да ꙗкоже раздѣлиша сѧ ꙗзыки тако же раздѣлиша сѧ нрави і ѡбычаи и оустави
и законы и хитрости на ꙗзыки ꙗкоже се гл҃ю есть ꙗзыкъ егѵпетескъ емоуже достало
сѧ землемѣрїе а персомъ и халдѣѡмъ и асоурїѡмъ астрономїе звѣздочетїе вѡлшвенїе
и чарованїе и прочаа соуетныѧ хитрости чл҃ческыѧ жидовом же ст҃ыѧ книгы понеже
тѣ ѿ Сифа ꙗвѣ грамотѣ наоучени соуще ею грамотою и Мѡісеи потомъ писаше ѿ бытїи
всего мира бытїискїа книгы в нихже есть писано ꙗко Бг҃ъ сотворилъ нб҃о и землю и
всѧ ꙗже на нею и чл҃ка и прочее все по рѧдоу ꙗкоже пишеть в бытїи Еллином же
доста сѧ грамотикїа и риторикїа и ѳилѡсоѳїа но исперва еллине не имѣѧхоу оу себе
своимъ ꙗзыкомъ грамоты но аѳинѣискою грамотою нꙋжахоу сѧ писати свою рѣчь и тако
бѣша по мнѡга лѣта И бысть нѣкто в нихъ ѳилѡсоѳъ именемъ Панамидъ иже послѣди
пришед сътвори еллиномъ азбоукꙋ наченъ сіце алѳа вита и положи словъ числом ѕ҃і
токмо еллиномъ изоѡбрѣте Потом же по нѣколицѣхъ лѣтехъ инъ книжникъ именемъ
Кадомъ Милисїи приложи имъ три слѡва писменнаа тѣм же и по мнѡга лѣта
девѧтнадесѧтїю слѡвъ свою азбоукоу своими писмены ноужахоу сѧ писати Потом же
инъ грамотик именемъ Симѡнидъ ѡбрѣтъ еще прилѡжи имъ два слова писменнаа и оуже
слагает сѧ число словъ их к҃ а Епихарїи же нѣкто сказатель сыи книгамъ сїи
изобрѣте и приложи имъ три слѡва писменнаа ти тако собра сѧ азбоука греческаа
словъ числѡм к҃ д Потом же по мнѡѕѣх лѣтехъ Діѡнисъ нѣкто ѕѣло грамотикъ шесть
двѡгласныхъ слѡвъ изъѡбрѣте пѡ сих же дроугыи ѳилосоѳъ пѧт словъ прилѡжи а инъ
книжникъ три слова имиже числа пишоут сѧ шестое ꙗвѣ и девѧтдесѧтное и
девѧтсѡтное и такѡ по мнѡга лѣта мнѡѕи ѳилѡсоѳи едва събрааи соут азбоукꙋ
греческую словъ числомъ л҃ и Потом же мнѡгымъ лѣтомъ мимошедшим бж҃їимъ
промысломъ ѡбрѣтоша о҃ моуж моудрець иже преложили книгы ѿ жидовьскаго ꙗзыка на
греческыи Коль мнѡго лѣтъ мнѡѕи ѳилѡсоѳи еллинстїи събирали и составливали
грамотоу греческоую і едва оуставили мнѡзѣми трꙋды и мнѡгыми времены едва
сложили пермьскоую же грамотоу единъ чрьнець сложил единъ составилъ единъ
счинилъ едїнъ калѡгеръ единъ мних единъ инѡкъ Стеѳанъ гл҃ю прснопомнимыи епспъ
единъ въ едино времѧ а не по мнѡга времена и лѣта ꙗкѡже і ѡни но единъ инок
единъ вьединеныи и оуединѧа сѧ едїнъ оуединеныи единъ оу единого Бг҃а помощи
просѧ единъ единого Бг҃а на помѡщь призываа едїнъ единомоу Бг҃оу молѧ сѧ и гл҃ѧ
Бж҃е и Ги҃ иже премдрѡсти наставниче и смыслоудавче несмысленым казателю и нищим
застоупниче оутверди и вразоуми срдце мое и даи же ми слово ѿч҃ее слѡво да тѧ
прославлѧю въ вѣкы вѣкомъ И сице единъ инокъ къ единомꙋ Бг҃оу помолѧ сѧ и
азбоукꙋ сложилъ и грамотоу сотворилъ и книгы перевелъ в малых лѣтех Бго҃у
помагающоу емоу а ѡни мнѡѕи ѳилѡсоѳи мнѡгими лѣты седмь ѳилѡсоѳѡвъ едва азбоукоу
оуставили а о҃ моужъ моудрецъ преложенїе преложили перетолмачили книгы ѿ
жидовьска на греческыи ꙗзыкъ преведоста Тѣм же мню ꙗко рꙋсскаа грамота чстнѣиши
есть еллиньскїа ст҃ъ бѡ моужь сотворилъ ю есть Кѵрила рекоу ѳилѡсоѳа а
греческоую алѳавитоу еллини некрещени погани соуще составливали соуть тако же и
потомꙋ же пермьскаа грамота паче еллиньскїа юже сотвори Стеѳанъ тамѡ Кѵрилъ здѣ
же Стеѳанъ ѡба сїа моужа добра и моудра быста и равна соуща моудрованїем ѡба
единако равенъ подвигъ ѡбависта и подꙗста и Бг҃а ради ѡба потроужаста сѧ ѡвъ
спасенїа ради словѣномъ ѡв же пермѧномъ ꙗко двѣ свѣтилѣ свѣтлѣ ꙗзыки просвѣтиста
каковыѧ похвалы достоина быста памѧт бѡ рече праведных с похвалами бываетъ и
похвалѧемꙋ праведникоу возвеселѧт сѧ людїе Си бѡ Бг҃а прослависта и Бг҃ъ ею
прослави славѧщаа бѡ мѧ рече прославлю но Кѵрилоу ѳилосоѳꙋ сподоблѧше мнѡгажды
братъ его Меѳѡдїи или грамотоу складывати или азбоукоу составливати или книгы
переводити Стеѳаноу ж никтѡ же ѡбрѣте сѧ помѡщникъ развѣ токмо едінъ Гд҃ь Бг҃ъ
нашь прибѣжище и сила помѡщникъ въ скорбѣхъ ѡбрѣтших ны ѕѣлѡ Аще ли кто речеть
слѡво на пермьскоую грамотоу ꙗко похоулѧѧ ю и гл҃ѧ ꙗко нѣсть гораздно оустроена
азбꙋка си достоино есть починивати еѧ і еще тѣмъ к сим рцемъ и греческоую
грамотоу тако же мнѡѕи починиваша Акоула и Соумахова чѧд и инїи мнѡѕи дивьѧ бѡ
есть готоваг починити оудобѣе бо есть послѣди постраати паче нежели исперва
начати и сотворити Аще бѡ кто въпросить греческаго книжника гл҃ѧ кто бы есть
грамотоу сотворилъ или книгы преложилъ и в кое времѧ то сѧ есть дѣѧло то рѣдцїи
ѿ нихъ ѿвѣтъ дати могоут и немнѡѕи вѣдають и вскорѣ ѿвѣщають рекоуще ст҃ыи
Констѧнтинъ ѳилѡсоѳъ нарицаемыи Кѵрилъ тои намъ грамотоу сотворилъ и книгы
переложилъ съ греческаго ꙗзыка на роусскыи съ братом си присным Меѳодом иже
бысть послѣди епспъ моравьскыи в кое же времѧ то бѧше I аще пакы въпросиши
пермина гл҃ѧ кто вы избави ѿ работы идолослоуженїа и кто бы есть грамотоу
сотворилъ и книгы переложилъ то съ жалостїю и с радостїю рекоут и со мнѡгымъ
тщанїемъ и со оусердїемъ ѿвѣщають гл҃юще добрыи нашь дидаскалъ Стеѳанъ иже
ѡбоѧмо просвѣтивыи нас во тмѣ идолѡслоуженїа сѣдѧщих не токмо бо ст҃ымъ
кр҃щенїемъ просвѣтил ны есть но и ст҃ыми книгами ѡбоюдоу ѡзарѧа ны соугоубы
лоучѧ бж҃їа блгдти ѡбилно испоущаѧ на ны егоже намъ Гь҃ Бг҃ъ далъ есть не по
безаконїемъ нашимъ даровал есть намъ его ни по грѣхомъ нашимъ въздалъ есть намъ
но ꙗко по высотѣ нбснѣи ѿ землѧ оутвердилъ есть Гь҃ млсть свою на насъ не ѿ дѣлъ
првдных ꙗже сотворихомъ но по своеи его млсти спасе ны банею пакыбытїискою і
ѡбновленїемъ Ст҃го Дх҃а иже излїа на ны ѡбилно Iс҃ Хо҃мъ Сп҃сом нашимъ да
ѡправдивше сѧ блгдтїю его бꙋдемъ наслѣдници по оупованїю жизни вѣчныѧ Сїи
Стеѳанъ мнѡга добра намъ податель і великымъ блг҃омъ ходатаи тои намъ даровалъ
есть законъ вѣроу кр҃щенїе тои намъ даровалъ ес и грамотоу оумѣти и книгы
разоумѣти тои намъ азбоукꙋ сам слѡжилъ есть единъ грамотоу нашоу тот намъ
сотворилъ есть единъ гадалъ дꙋмалъ составливал и никто же емоу помѡгаше и никто
же его пооучиваше или починиваше но единъ Гь҃ Бг҃ъ помагаше емоу и вразꙋмлѧше и
иже сказанїе слѡвес его просвѣщаетъ и вразоумлѧетъ и младенца и блгдть Бж҃їа бѣ
на немъ Гь҃ единъ вразоумлѧше и Гь҃ единъ вожаше и и не бѣ с нимъ Бг҃ъ чюжь иже
вѡдѧ и ꙗко ѡвча Iѡсиѳа иж пакы Iил҃ѧ единъ Гь҃ Бг҃ъ іи҃левъ имѣѧи велїю млсть
еюже возлюби и насъ помилова нас дарова намъ своего оугодника Стеѳана и преложи
намъ книгы ѿ роусскаг на пермьскїи ꙗзыкъ Когда же се бысть или в кое времѧ и не
давно в ордѣ же и в Сараи над татары тогда Мамаи црствоуетъ но не вѣчноуетъ абїе
на Роуси же при велицемъ кн҃ѕи Дмитреи Ивановичи архїепспоу же митрополитоу не
соущоу на Рꙋси в ты дн҃и никомоу же но ѡжидающимъ митрополича пришествїа ѿ
Цр҃ѧграда егоже Бг҃ъ дасть Таци ти соуть дарове иже дарова Бг҃ъ земли Пермьстѣи
тако вѣра зачало прїимаше и злоба ѿ среды ѿгонима бываше тако ти кр҃щенїе прїаша
тако грамотѣ сподобиша с тако хрстїане прибывахоу тако стадо словесное исполнѧше
сѧ тако виноград Га҃ Саваѡѳа добрѣ цвѣтѧше плѡдом добродѣтели гобзоуа тако чинъ
цр҃кви хвы добролѣпнѣ мнѡжаше сѧ и православїю растꙋщоу Епскпъ же Стеѳанъ видѧ
людїи своихъ кр҃щающих сѧ и ѡбращающих сѧ къ Бг҃оу и оутвержающи сѧ вѣрѣ и ѡ
нихъ веселѧше сѧ и ѡ семъ блг҃одарно прославлѧше Бг҃а добрѡчстивыи сеи ѿц҃ь не
себѣ оугажаа но мнѡгымъ да сѧ спс҃оуть Едїною же нѣкогда хѡтѧ искоусити люди
своѧ и оувѣдати аще сꙋт твердѣ вѣровали паче же хотѧ оувѣрити ѧ или извѣстити ѧ
в вѣрѣ и гл҃а имъ до нн҃ѣ млекѡм питах вы а оуже ѿселѣ твердою пищею достоит ми
кормити вы и черъствым брашномъ питати вы Нынѣ оубѡ покажите ми первїе ѿ дѣлъ
ваших вѣроу свою аще есте крѣпцѣ вѣровали то нн҃ѣ знаменїе да прїимете извѣщенїа
вѣры и аще кто вѣренъ и моудръ хотѧи быти в вас вѧщшїи паче всѣх и хотѧи быти
изо всѣх и бѡле всѣх любѡвь имѣти ко мнѣ да иѕищет и испытает аще гдѣ възвѣдает
кꙋмиръ соущь таѧщ сѧ или въ своемъ дѡмоу или оу ближнѧго си оу сꙋсѣда или индѣ
гдѣ сокровенъ втаю да ѡбрѣтъ изнесеть и на средоу пред всѣми и ревноуѧ по вѣрѣ
ти тако своима роукама да сѡтреть и да аще кто сице сотворить сего азъ над всѣми
возлюблю и похвалю и подарю Ѡни же то слышавше кождо ихъ тщаше сѧ дроугъ пред
дроугомъ да бы гдѣ оувѣдати и изоѡбрѣсти тающ сѧ коумиръ да бы кто варивъ первѣе
показалъ свое тщанїе И бѧше видѣти тогда дивно промежоу ими аще бы кто и хотѣл
лицемѣроуѧ ѡ вѣрѣ своеи коумир потаити но не можаше сами бѡ к себѣ съѕирахоу сѧ
но и клеветари добрѣ сами промежи собою бывахоу бѧхоу бѡ свѣдоуще дроугъ дроуга
таинаѧ соусѣди соуще межи собою и тацѣми винами на послѣдокъ истребиша сѧ домове
ихъ и до конца ѡчстиша сѧ ѿ кꙋмиръ и быша съвершени в вѣрѣ и с женами и с дѣтми
Бѧше же есть епспъ Стеѳанъ искоусенъ сыи книгами иже сею добродѣтелїю оукрашенъ
бѣ и дѣломъ и словом мѡщенъ сыи противити сѧ идолѡслоужителемъ и соупротив
гл҃ющаа ѡбличати но и оумѣтельствоу книгъ доволенъ бѣ и все елико мнѣти ноужное
и недовѣдомѡ лежащее въ ст҃омъ писанїи оудобь сїа мѡгыи раздрѣшити и
протолковати добрѣ сїи даръ имѧше ѿ Ст҃го Дх҃а ꙗко чюдити сѧ мнѡгымъ людемъ и
дивити сѧ ѡ толицѣи бж҃їи блг҃одати данѣи емоу еже посредѣ и межоу невѣрными
единъ сїи бысть в лѣта наша и нарочитъ сказатель единъ дидаскалъ словесъ
апслескъ и прорческъ і еже добрѣ протолкоуѧ рѣчи проркъ и гаданїа единъ точїю ѿ
мнѡгыхъ поминает сѧ И млстню любѧше подаати страннолюбїе и нищекѡрмїе и гостемъ
оучрежденїе творити Коль краты мнѡгажды лѡдїами жита привоѕѧ ѿ Вологды в Пермь і
сїа всѧ истрошаше не на ино что еже на свои промыслъ но точїю на потребоу
страннымъ и приходѧщим и прочимъ всѣмъ требоующимъ Да ꙗкоже древле Iѡсиѳъ къ
Егѵптѣ бысть пшеницедатель и люди прекорми и препитаа во дн҃и гладоу тако же и
сесь житодавець нѡвыи бысть люди насытивыи но тотъ здѣ и паче Iѡсиѳа прекраснаго
бысть иже не имать хлѣба шедше коупите и ꙗдите без сребра и бес цѣны въскоую
цѣните хлѣбъ вашь Iѡсиѳ же телеса едина точїю препита сїи же не токмо телеса
прекорми но и дш҃а ихъ прекорми оученїемъ гл҃ю бжственыхъ писанїи соугоубою
пищею телеса оубѡ брашны еже ѿ плѡд земных дш҃ам же пооученїе еже есть плѡд
оустенъ и тако ѡбоꙗ кормивъ люди и препитавъ ѧ въ глад глад же гл҃ю не токмо еже
не соущꙋ житоу но еже и дрꙋгыи гладъ приспѣ не менши перваго еж отїнꙋд не
слышати слова бж҃їа и такѡ бѣѧше землѧ та в ты дн҃и двѣма гладома ѡдержима соущи
двѡгоубо же и питѣнїе ѡбрѣте не ѡ хлѣбѣ бѡ рече единѣмъ живъ боудет чл҃къ но ѡ
всѧком гл҃ѣ исходѧщемъ изъ оустъ бж҃їихъ и пакы дѣлаите рече не брашно гыблющее
но брашно пребывающее в жизнь вѣчноую Сего ради не точїю бѡ бѣѧше чювьствена
трапеза видима предлагаема но и дх҃овнаа представлѧема и пооученїе бжственое
прсно и преже ꙗденїа и при ѧденїи и по ѧденїи гл҃аше сѧ псаломъ и по питїи пѣс
мнѡго бѡ оучрежденїе творѧше велїе мнѡгымъ страннымъ и гостемъ и пришелцемъ
приплавающимъ и ѿплавающимъ и не дадѧше имъ мимоходити просто тако ꙗкож
прилоучаше сѧ но всѧкомоу приходѧщемоу преж оу него побывати и оу него блсвити
сѧ и оу него ꙗсти же и пити и оу него прїати ꙋвѣтъ и ꙋченїе и ꙋчреженїе и
ꙋтѣшенїе и оу него пріꙗти мл҃твоу и блсвенїа сподобль сѧ ти тако прочее ѿити на
предлежащїи поут Бг҃ꙋ наставлѧющоу его на сп҃сенїе мнѡгымъ дш҃амъ Егда ж бысть
близъ времени преставленїа его ꙗко мнѣти за два мсца или за три или за бѡле и
созва люди новокр҃щеныѧ пермьскыѧ и собравъ ѧ вкоупѣ хотѧ имъ пооученїе
сотворити ѡбычное паче же послѣднее пооученїе и ре имъ гл҃ѧ братїе и ѿц҃и и чѧда
мꙋжи пермьстїи должни есмы бл҃годарити и бл҃гохвалити Бг҃а Ѿц҃а Га҃ нашего Iс҃а
Ха҃ ѡ вашеи вѣрѣ и вашего ради ѡбращенїа и крщ҃енїа иже мнѡгою млстїю своею
породивыи васъ банею пакы порожденїа во оупованїе живѡ в наслѣдїе нетлѣнно и
нескверньно и не оувѧдающее соблюдено на нб҃сѣхъ і вы оубѡ свободисте сѧ ѿ грѣха
и поработисте сѧ Бг҃оу ѡбрꙋчисте сѧ во ѡбрꙋченїе жизни вѣчныа тмоу ѡстависте а
въ свѣтъ ѡблекосте сѧ позвани бысте въ свободоу славы чадъ бж҃їихъ Разоумѣите
что есть волѧ бж҃їа блг҃а и бл҃гооугодна и что есть заповѣдь его заповѣдь бѡ
Гн҃ѧ издалеча просвѣщающи ѡчи издалеча ж гл҃ю издавна въ ветсѣм же завѣтѣ еже в
Мѡѵсеѡвѣ законѣ си есть перваа заповѣдь еже рече възлюбиши Га҃ Бг҃а свѡего ѿ
всеѧ дш҃а твоеѧ и ближнѧго ꙗко и сам сѧ Гь҃ же въ еѵгалїи рече иже кто любит мѧ
тои и заповѣд моѧ съхранитъ а не любѧи мѧ и словесъ моихъ не хранит аще кто
речетъ Бг҃а люблю а брата своего ненавижоу лѡж есть но аще любить Бг҃а подобает
и ближнѧго любити се есть любы сверщена Апслъ же Павелъ рече братїе любѧщимъ
Бг҃а все поспѣет сѧ въ бл҃гѡ тѣм же братїе аще есте възлюбили Бг҃а и к немоу
вѣровасте и в него же крстисте сѧ то потщите сѧ чисти непорочни и несквернени
ѡбрѣсти сѧ пред ним дѣлаите бл҃гое на ѡснованїе вѣры вѣра бѡ без дѣлъ мр҃тва
есть ꙗкож рече апслъ Iакѡвъ по плѡти брат Гн҃ь ꙗко вѣра без дѣлъ мр҃тва еc тако
и дѣла без вѣры без вѣры ж немощно оугодити Бг҃оу пишеть ж и верхѡвныи апслъ
Петръ гл҃ѧ потщите сѧ добрыми дѣлы вашими извѣсто званїе ваше творити се бѡ
творѧще не согрѣшаите николи же Праведно ж мню дондеже есмь в телеси семъ
оубꙋжати вы воспоминанїемъ вѣдыи ꙗко въскорѣ есть ѡставленїе тѣлоу моемоу ꙗкоже
Гь҃ нашь Iс҃ Хс҃ ꙗви ми потщоу же сѧ всегда имѣти ваc по моемъ ѿшествїи памѧт
сихъ творити не лживым бѡ баснемъ послѣдовавше сказахомъ вамъ Га҃ нашего Iс҃а
Ха҃ силоу и пришествїе его но самовидцы бывше величествїю его тѣм же гл҃ю вы по
апслоу гл҃ющоу ѿложите всѧкоу злѡбоу давных дѣлъ ваших і возненавидите всѣх дѣлъ
ваших и возненавидите всѧ дѣла лоукаваа совлекше сѧ ветхаг чл҃ка истлѣвшаго в
похотѣхъ телесныхъ да ꙗко новорожденїи младенци словесное и не телесное млеко
добродѣтели возлюбивше піти да в немъ возрастъше достигнете в разꙋмъ съвершенъ
Оуже не боудете акы младенцы ѕыблюще сѧ оумѡмъ акы вѣтромъ колѣблюще сѧ боурею
треволненїа грѣховъ и не дѣти бываите оумомъ но злобою младеньствꙋите а оумомъ
свершени бываите въ бл҃гое же крѣпци и тверди Бѣсте бѡ иногда тма нн҃ѣ же ꙗко
чада свѣтоу ходите во всѧкои правдѣ истинѣ искоушающе что есть оугодно Гв҃и и не
примѣшаите сѧ дѣлехъ неподобныхъ и темныхъ но паче ѡбличаите ѧ ибѡ бывающаа в
таю скверно ес и срамъ гл҃ати всѧ же ѡбличаемаѧ свѣтомъ ꙗвѧт сѧ И се нн҃ѣ времѧ
ѡшествїа моего настоит ми оуже да боудет вамъ извѣстно аще ли кто подоумает
маловѣренъ сыи і паче же рещы злѡвѣренъ сыи помыслитъ ѿити ѿ свѣта въ тмоу
восхощет ѿстꙋпити ѿ Ба҃ жива въсхощеть ѿврещи сѧ вѣры хрстїаньскїа і еже
съградив сїю пакы разарѧетъ и противоу семꙋ что хощемъ рещы но токмо чистъ есмь
азъ ѿ сего и кромѣ сїе мене да боудеть и самъ ѿвѣтъ въ страшныи дн҃ь соудныи да
воздасть ѡ себѣ или безъ всѧкого ѿвѣта да боудет аз бѡ силꙋ свою исполних и
мнѡга словеса бжственаа сказах и все елико долженъ бѣх сотворити и сотворихъ и
оуже оусталъ есмь оуча ихъ не длѧ покоѧ челюстем моимъ оутрꙋдих сѧ въпїа измолче
гортань мои боле сего что хотѣхъ сотворити и не сътворихъ токмо еще сице гл҃ю и
засвѣдѣтельствоую вамъ и запрѣщаю страшными клѧтвами и свидѣтельство предлагаю
ꙗкоже древле Мѡѵсїи і Исаіа сїа бѡ прорка соуща ѡба равно засвѣдѣтельствоваста
нб҃ѡ и землю на послоушество приводѧста ѡвъ бѡ рече еже есть Моѵсїи въ второмъ
законѣ гл҃ѧ вѡнми нб҃ѡ и възг҃лю оуслыши земле гл҃и оустъ моихъ Iсаіѧ же рече
слыши нб҃о и вноуши земле имам же и Павлово словѡ рещи еже рече иже кто не любит
Га҃ нашего Iс҃а Ха҃ да бꙋдет прѡклѧт Не боите ли сѧ егда какѡ прїидеть на вы
писанїе ѡно гл҃ющее і пакы апслъ Петръ рече лꙋчши бы имъ не познавшимъ поути
праведнаго нежели познавше въспѧть възвратиша сѧ ѿ ст҃ыа преданыѧ заповѣди и
слоучает сѧ имъ истиннаѧ притча пес возврати сѧ на своѧ блевотины и свинїа
ѡмывши сѧ и пакы в калѣ и в тинѣ валѧет сѧ и бывает имъ послѣднѧа гѡрши первыхъ
Не лѡж бѡ есть рекыи въ ст҃омъ еѵгалїи се оуже секира при корени древа лежить
всѧкѡ древо не творѧщее плѡда добра посѣкаемо бываетъ и въ ѡгнь вмѣтаемо и пакы
Павлова воспоминаю вѣщанїа еже рече блюдѣте еда како боудеть вь етерѣ вас срдце
лоукаво невѣрствїа еж ѿстоупити ѿ Бг҃а жива и ѿ вѣры хрстїаньскїа боудет бѡ рече
времѧ егда здраваго оученїа не прїимоуть и пакы рече ꙗко в послѣднѧа времена
ѿстꙋпѧть нѣцыи ѿ вѣры Iс҃ Хв҃ы внемлюще дꙋхомъ лестьчимъ и оученїю бѣсовьскомоу
и пакы Павелъ егда ѿ Милита въ Iерслим грѧдыи і еѳесскымъ попом рече внимаите
себѣ и всемоу стадоу в немже вы Дх҃ъ Ст҃ыи постави стража паствити и блюсти
цр҃квь бж҃їю юже искꙋпи своею крѡвїю Аз бѡ вѣдаю се и ꙗко по ѡшествїи моемъ
внидоут в вас вѡлцы тѧжцы не щадѧще стада и ѿ васъ самѣхъ въстаноут моужи гл҃ющи
развращенаа и въстръгати имоуть оучн҃кы въ слѣд себе тѣм же братїе никтѡж васъ
да не преѡкрадеть лживыми оученїи і ересїю никто же васъ да не прелщаетъ тщіми
словесы но аще кто впадет въ етеро прегрѣшенїе вы дх҃овнїи съвершаите таковагѡ
дх҃омъ кротости блюдыи себе еда и ты искоушенъ боудеши но съвершени соуще
наказаите безоумныѧ оутѣшаите печалныѧ пѡдимаите немощныа дроугъ дроуга
пооучаите на бл҃гое дрꙋгъ дрꙋга подкрѣплѧите дрꙋгъ дроуга тѧготы носите и тако
скончаите законъ Хв҃ъ Конечнѣе же слово рекоу се приказываю васъ Бг҃оу ꙗкоже
Павелъ рече се нн҃ѣ братїе предаю вы Бг҃оу и слѡвеси блгдти его могꙋщемоу васъ
возградити и оустроити и спсти тои оупасет вы то бѡ есть Сп҃съ нашь томоу слава
въ вѣкы вѣкомъ аминь Ѡни же слышавше рѣша слава Бго҃у давшемоу ти мдрѡсть слава
вразоумившемоу тѧ слава дающемоу тобою всѣмъ намъ просвѣщенїе Препдбныи же
Стеѳанъ епспъ пооучивъ люди доволнѣ не точїю же тогда се творѧше но и иногда
прсно се бѡ бѣ дѣло емоу еже всегдашнее творити ѡбычное пооученїе к людемъ
хотѧше же исхожденїе сотворити тщаше бо сѧ на предлежащїи поуть сего ради и за
люди помѡли сътвори мл҃твꙋ гл҃ѧ Мѡл Бл҃гѡдарю тѧ Ѿч҃е ст҃ыи вседръжителю і
единочадаго Сн҃а твоего и прест҃аго блг҃аго живѡтворѧщаго Дх҃а твоего Призри
Гд҃и на люди сїа новокр҃щеныѧ и на слѡвесныѧ сїа ѡвца твоѧ иж мною недостоинымъ
приведеныа к тебѣ в вѣроу і ѡчсти имъ дш҃а и телеса твоею блгдтїю і посѣти
винограда своего насажденаго десницею твоею даи же имъ по всѧческы творити
правдоу твою и оукрѣпи ѧ въ православнѣи вѣрѣ крстїаньстѣи ізвѣстоуѧ в нихъ
завѣтъ свои ізбави ѧ ѿ ветхаго идолослоуженїа і ѿ всѧкїа прельсти дїаволскїа і ѿ
всѧкїа ереси пагоубныѧ и наоучи ихъ творити волю твою и помѡщи твоеѧ не ѿемли ѿ
них да и здѣ на земли сподоби ихъ пожити въ прпдбїи и въ правдѣ і ѡнамо въ
бꙋдоущем вѣцѣ сподоби ихъ вѣчныхъ бл҃гъ наслѣдники быти ꙗко блсвенъ еси в вѣкы
аминь Пѡоучивъ люди и блсвив і мл҃твꙋ сотворивъ і иѕиде Егда бѡ входѧи первое в
землю тоу начинаѧ оучити мл҃твꙋ сотвори і пакы исходѧ мл҃твꙋ сотвори и начинаа и
ѡкончиваа и совершаа все мл҃твою заключи и запечатлѣ и тако иѕиде ѿ землѧ
Пермьскїа на Москвоу Егда же прїиде кончина лѣтъ житїа его и времѧ ѡшествїа его
наста и приспѣ година преставленїа его прилоучи сѧ емꙋ в ты дн҃и прїѣхати на
Москвоу къ Кѵпрїаноу митрополитоу бѣ бѡ емоу любимъ ѕѣлѡ и люблѧше и велми к
немоу же потща сѧ дѡлгъ поуть гнати і мнѡгъ шествовати ѡ нѣкых дѣлесехъ
сщ҃енотаиныхъ і ѡ цр҃ковнѣмъ оуправленїи и ѡ законоправилѣхъ і ѡ прочихъ
въпросѣхъ потребных ꙗже соуть на сп҃сенїе чл҃комъ и тогда приключи сѧ емоу на
Москвѣ нѣколико дн҃їи поболѣвшоу и преставити сѧ подобаше бѡ томꙋ по апсльскомоу
глс҃оу иже воздержанымъ трꙋдомъ дѡбрѣ потрꙋдившоу сѧ и ѡбщаго есства долгъ ѿдати
Но преже преставленїа его на ѡдрѣ бѡлѣзни слежащꙋ емоу и болѧщоу братїамъ часто
посѣщающимъ его ѡвѣмъ предстоꙗщимъ окрстъ его ѡвѣмь ж предсѣдѧщимъ оу него но и
самъ кн҃ѕь великыи прихожаше на посѣщенїе его и бълѧре мнѡгажды мнѡѕи навѣщахоу
его и сице же емꙋ бѡлѧщоу тоу Пѡоученїе Во единъ же ѿ дн҃їи призва своѧ си
клирики и ризничнѣи падїаки і всѧ соущаѧ его елико с ним прїѣхаша ѿ землѧ
Пермьскїа и рече имъ братїе слышите слѡвеса ѿ оустъ моихъ Се нн҃ѣ ѿпꙋщаю вы пакы
в землю Пермьскꙋю по моемъ ѡшествїи идѣте и рцѣте имъ новокрщ҃енымъ людемь
пермьскым і всѣм ближни и далнимъ возвѣстите к нимъ моѧ гл҃ы елико к нимъ
приказываю или епистолїею написоуѧ или нарокомъ нарекоуѧ скажите имъ елико
слышасте и видѣсте Се бѡ оуже конечное слово хощоу рещи ꙗже пакы к томꙋ оуже
прочее потомъ не приложоу гл҃ати постигнет бѡ мѧ кончина и прїиде дн҃ь и
приближи сѧ часъ и приспѣ година Но понеже добро ес сдержати доброе исповѣданїе
и до послѣднѧго издыханїа рцѣте ѿ мене людемъ гл҃юще се азъ ѿхожоу ѿ васъ і к
томоу прочее оуже не живоу с вами се азъ идоу в поуть ѿц҃ъ моихъ амѡж и вси
поидоша се азъ оумираю акы же и вси живоущїи на земли Внемлите людїе мои законъ
бж҃їи внимаите себѣ чада бдите и мѡлите сѧ стоите в вѣрѣ неподвижими мꙋжаите сѧ
да крѣпит сѧ срдце ваше станите о вѣрѣ твердѣ блюдѣте сѧ ѿ еретиковъ стереѕите
сѧ ѿ иже развратниковъ вѣрѣ снабдите сѧ ѿ приходѧщихъ раскѡд цр҃ковных і ѿ
находѧщихъ раздѡръ съхраните сѧ ѿ всѧкїа ереси пагоубныѧ блюдите сѧ ѿ
коумирослоуженїа вашего давнаго да никто же васъ прельстить злыми словесы Вѣсте
бѡ братїе коликоу скорбь прїахъ кѡлико томленїе подꙗхъ в Пермьстеи земли і
колико пострадахъ во странѣ тои оутвержаа вѣроу оуставливаа крщ҃енїе законъ
полагаа ѕѣлѡ повсегда пекыи сѧ дн҃ь и нѡщь молѧ Бг҃а да ми ѿверзеть дверь
млсрдїа да прїиметь мл҃твоу мою да сп҃сетъ люди своѧ Бг҃ъ же чл҃колюбець не
презри мл҃твы моеѧ но исполни прошенїе мое приведе люди въ вѣроу I се есте днсь
съвершени въ кр҃щенїи і се нн҃ѣ братїе предаю вы Бг҃ꙋ и слѡвеси блгдти его
мѡгꙋщоу емоу вас съградити и сохранити и спсти Прочее же братїе стоите в вѣре
крѣпцѣ неподвижнѣ держите преданїе еже предахъ вамъ і вѣроу юже есте ѿ мене
прїали не приложите ни оуложите ко оуставленомоу законоу Слꙋшаите закона бж҃їа і
все еже завѣща Бг҃ъ въ всем законѣ его cлоушаите ст҃го еѵгалїа Хв҃а и ст҃ыхъ его
бжственых агг҃лъ слоушаите заповѣдеи ст҃ыхъ ѿц҃ъ иже великыхъ и вселеньскых
седми соборовъ ст҃ыхъ прпдбных и бг҃оносныхъ ѿц҃ъ нашихъ ꙗко правила ихъ
повелѣвають Ибѡ по моемъ ѡшествїи аще ктѡ прїидеть к вамъ или еретик или
идолослоужитель или развратникъ или иже имѣѧ раскѡлъ и раздоръ цр҃кѡвныи или
расхоулникъ вѣрѣ хрстїаньстѣи или вѡлхвъ или коудесникъ или злѡвѣрникъ не
прїемлете таковыхъ с тацѣми ни ꙗсти ни пити ни дроужити сѧ ни совокꙋплѧти сѧ но
по всемоу ѿвращаите сѧ ѿ них и оученїа его не слоушаите і словесъ его не
внимаите і повелѣнїа его не прїимаите Рече бо Павелъ апслъ к Тіту еретика чл҃ка
бѣгаи ѿвращаи сѧ ѿрицаи сѧ вѣдыи ꙗко таковыи совратил сѧ есть і самъ ѡсꙋжденъ
есть Аще бѡ кто начнет оучити вы оученїе съпротивна ст҃ыѧ православныѧ вѣры
крстїаньскїа крѡмѣ ст҃ыѧ соборныа апл҃ьскїа црк҃ви того оученїа не прїемлите аще
и мнит сѧ мꙋдръ быти аще и силы нѣкакы начнет творити не слоушаите его Рече бѡ
бжственыи Павелъ апслъ аще і агг҃лъ с нб҃си пришед к вамъ начнеть вамъ
бл҃говѣстити нако а не тако ꙗкѡж мы блг҃ѡвѣстихомъ вамъ анаѳема да боудеть рекше
да боудеть прѡклѧтъ Вы же оубѡ еликож азъ проповѣдахъ вамъ тако пребоудете ꙗкѡж
азъ предахъ вамъ оученїе тако имѣите ꙗкѡж ѿ мене прїасте тако и держите ꙗкѡже ѿ
мене слышасте и наоучисте сѧ тако и творите и сохраните И Бг҃ъ мира да бꙋдет с
вами амінь Ѡ преставлени ег И мало побесѣдовавъ промежоу собою ѡ дш҃еполезныхъ і
всѧ добрѣ расправивъ и розрѧдив і всѧ прооуготовавъ і оустроивъ і все оуправивъ
и такѡ простеръ нѡѕѣ свои на ложи своем и братїамъ предстоѧщимъ и канѡнъ ѡбычныи
поющимъ и славословѧщим и самъ съ братїами бесѣдоваше мала нѣкаа слѡвеса ѡвѡмоу
ѿ прозвѵтеръ кадилницею с ѳимїаномъ покадити велѧше ѡвѡмоу же мл҃твꙋ ѿходноую
промолвити ѡвѣм же канѡнъ во исход дш҃и прогл҃ати і еще соущоу блг҃ѡдаренїю во
оустѣхъ его і мл҃твѣ коупно исходѧщи ѿ оустъ его і акы нѣкомоу спати хотѧщоу или
въздрѣмати начинающꙋ сладкым сномъ тихо и безмѧтежно испоусти дх҃ъ Престави сѧ
къ Го҃у на четвертои недли по велице дн҃и егда бывает праздникъ преполовленїа
пасхы и межоу пендикостїа вечеръ в средоу сред пѧтдесѧтницы мсца априлѧ въ к҃ ѕ
межоу десѧтьма дн҃ь на памѧть ст҃го ѿц҃а Василїа епископа амасїискаго індикта д҃
а ѿ сотворенїа мироу еже есть ѿ Адама в лѣто ҂ѕ҃ девѧт сѿ д҃ въ црство
правовѣрнаго греческаго цр҃ѧ Маноуила иже въ Цр҃ѣградѣ црствовавша при патрїарсѣ
Антонїи архїепспѣ Костѧнтинополи при патрїарсѣ іерслимьстѣмь [Дороѳеи] при
патрїарсѣ александрїистем Маркѣ при патрїарсѣ антїѡхїистѣмъ Нилѣ при
блг҃овѣрномъ кн҃ѕи великомъ Василїи Дмїтрїевичи [всеѧ Роуси] в седмое лѣто
кнѧженїа его при архїепскпѣ Кѵпрїанѣ митрополитѣ всеа Роуси тогда бѡ в ты дн҃и
соущоу емоу в Кїевѣ при прочихь ж кн҃ѕехъ бл҃гочстивыхъ и х҃ѡлюбивыхъ кн҃ѕе
Владимерѣ Юрїи Андрѣи Петрѣ Костѧнтинѣ Юрьи Iѡаннѣ Симеѡнѣ Аѳонасїи Андрѣи
Василїи Литѡвьскою же всею землею ѡбладающоу в ты дн҃и кн҃ѕю великомоу Витоѳтоу
Кестоутїевичю вѡ дн҃и х҃ѡлюбца кн҃ѕѧ великого Михаила Алеѯандровича тверскаго і
Ѡльга рѧзаньскаго і Андрѣѧ ростовьскаго и Iѡ҃анна ꙗрославскаго в шестое на
десѧть лѣто владычества Тактамыша царѧ иж ѡбладающоу емоу Мамаевою ордою
завѡлжьское црство ѡбдержащоу второмоу царю именемъ Темирькоутлоую иже тою
страною ѡбладающоу емоу в ты дн҃и бысть преставленїе его Апрѣлѧ к҃ ѕ епскпа
см҃рть постиже апрѣлѧ мсца ѡбрѣте см҃рть Стеѳана иже епспъ посѣтитель наречет сѧ
и посѣтителѧ посѣтила смр҃ть Ѡнъ же тѣло повергъ ꙗко и кѡжꙋ и ꙗко риѕы тѣла
совлече сѧ ѿ тѣла ѿиде къ Го҃у преиде бѣжавъ ѿ житїискаго мнѡгомоутнаго мѡрѧ и
ничтѡж имѣѧ притѧжанїа житїискаго в дѡбрѣ бѡ житїи воспитанъ бывъ и добрѣ поживъ
на земли оумер же и ко оумершимъ прелѡжи сѧ ѿцемъ и праѿц҃емъ дѣдѡм и прадѣдом
тѣлѡ земное ѡставль и радостїю Гв҃и ѿдаде дш҃оу дѣлателю дш҃амъ и насадителю
бл҃гымъ дѡбрыи нашь поворникъ вѣрѣ престави сѧ ѿ сего житїа к тамошнемоу оуспе ѡ
Гсдѣ сномъ вѣчнымъ и преиде ѿ трꙋда в покои по Iѡвоу гл҃ющоу смерть моужоу покои
есть ѡпочивенїе ѿ троудовъ прїатъ и ѿ подвигъ ѡставивъ тлѣнное се житїе и
малѡвременное мимѡтекоущее и скѡро минꙋющее и не стоѧщее [изыде] ѿиде ѡнамо
идѣже есть мзда по дѣломъ идѣже возданїе противоу трꙋдовъ его ко Го҃у ѿиде егоже
изъ млада възлюби егоже ради на земли подвиза сѧ егоже и пред нечестивыми
исповѣда егѡж и въ странахъ проповѣда в негож и вѣровати наоучи I егда
преставльшоу сѧ емоу събра сѧ на провоженїе его мнѡго мнѡжство народа кнѧѕи
бѡлѧре игоумени попове и гражаньстїи людїе и прѡчїи чл҃цы і проводиша его чтнѡ
пѣвше над нимъ надгрѡбное ѡбычное пѣнїе предаша грѡбоу чстное его тѣлѡ положиша
его в пресловоущемъ градѣ Москвѣ в манастыри ст҃го Сп҃са въ цр҃кви каменнои
входѧщим в цр҃ков на лѣвои странѣ и мнѡѕи скръбѧще тоужаще по немъ поминающе
добродѣтелное житїе ег и дш҃еполезное оученїе его і блг҃ѡнравныѧ ѡбычаѧ его
наипаче ж стадо его тоужаше по немъ новѡкр҃щеныи ꙗзыкъ пермьскїи Плачь
пермьскыхъ людеи И егда прїиде к нимъ вѣсть си възвѣщающе к нимъ и гл҃юще
прїидѣте новѡкр҃щенїи пермьстїи собори і видѣте и слышите какѡ оучт҃ль вашь
престави с ѿ васъ ко Го҃у ѿиде а васъ сирых ѡставль мы бѡ есмы сами преставленїю
ег самѡвидцы и слꙋгы еже ѡчи наши видѣша и рꙋцѣ наши ѡсѧзашѧ ꙗко на Москвѣ
болѣзновавшоу емꙋ тамо и престави сѧ тамѡ и положенъ бысть чстно Аще ли не
вѣроуете словесемъ нашимъ но ꙗко лжа пред вами ꙗвлѧют сѧ гл҃и наши то прїидѣте и
видѣте риѕы его и ризницоу его и книгы его и прочаѧ его Ѡни же егда оуслышаша
преставленїе его восплакаша со слезами і в тꙋзѣ срдчнѣи вопїахоу оумиленїемъ
жалостно сѣтоующе і вси начаша гл҃ати гѡре гѡре намъ братїе како ѡстахомъ
добраго гн҃а і оучт҃лѧ гѡре гѡре намъ какѡ лишени быхѡм добраго пастоуха и
правителѧ ѡ како ѿꙗ сѧ ѿ насъ иже мнѡга добра намъ податель ѡ какѡ ѡстахомъ
ѡчистника дш҃амъ нашим і печалника тѣломъ нашимъ то перво ѡстахомъ добра
промышленика и ходатаѧ иже был намъ ходатаи къ Бго҃у и къ чл҃кѡм къ Бго҃у оубѡ
молѧше сѧ ѡ сп҃сенїи дш҃ь нашихъ а ко кн҃ѕю ѡ жалобѣ нашеи і ѡ лготѣ и ѡ полѕѣ
нашеи ходатаиствоваше и промышлѧше к бѡлѧром же к началомъ властелемъ мира сег
былъ намъ застоупникъ теплъ мнѡгажды избавлѧа ны ѿ насилїа работы и тивоуньскїа
продажа и тѧжкїа дани ѡблегчаѧ ны Но и сами ти новгородци оушкоуиници разбоиници
слѡвесы его оувѣщевани бывахоу еже не воевати ны Нн҃ѣ же ѿ обоюдꙋ погрѣшихомъ і
ѿ всюдоу лишени быхѡм къ Бго҃у не имамъ млт҃веника тепла къ чл҃ком же не имам
застоупника скора Ѡ како и ѿкоудоу се бысть порꙋха житїю нашемоу быхомъ
поношенїе соусѣдомъ нашимъ иноꙗзычникѡм лѡпи гѡгꙋлицамъ югрѣ і пинеѕѣ Ѡ епспе
нашь добры акы к живому тебѣ гл҃ем ѡ добрыи подвижникъ правыѧ вѣры ѡ
сщ҃еннотаинниче і бго҃проповѣдниче иже Бг҃а ради намъ проповѣдыи а идѡлы
поправыи нелестныи нашь вѡжю и наставниче проповѣдниче заблоуждьшимъ намъ аще
быхомъ злато потерѧли или сребро то иное в того мѣсто ѡбрѧщемъ а тебе ѡставше
иного такова не ѡбрѧщемъ камѡ заиде доброта твоѧ камо ѿиде ѿ насъ или камѡ сѧ
еси дѣлъ ѿ нас иѕиде а нас сирыхъ ѡставилъ еси пастꙋше нашь добрыи ѡставилъ еси
свое си стадо заблꙋжати сѧ и скытати сѧ по горамъ гѡропленны і вѡлкохищнымъ быти
комоу приказалъ еси стадо свое еже ѡ паствѣ попеченїе ктѡ ж ли тако ꙗкѡж ты
попечет сѧ нами ѡвцами заблоуждьшими не терпим бѡ бес тебе быти быхом бѡ бес
тебе скѡрбни и смоущени быхомъ ꙗко ѡвца не имоуще пастꙋха быхѡм имоуще печаль
безъ оутѣшенїа ктѡ же ли оутѣшить печаль нашꙋ ѡбдержащоую ны къ комоу ли
прибѣгнемъ или к комоу возримъ гдѣ ли оуслышимъ слѡвеса твоѧ сладкаа или гдѣ
насладим сѧ бесѣды твоеѧ дш҃еполезныѧ видати ли си намъ по тебѣ такова гсдна и
оучителѧ или не видати да аще бꙋдеть видати то блсвенъ Бг҃ъ аще ли не видати то
вьскоую ны еси ѡставилъ въскоую ѿриноул ны еси до конца или прогнѣва сѧ на ѡвца
пажити твоеѧ въскꙋю же поустихом тѧ на Москвоу да тамѡ почилъ еси лоучши бы былѡ
намъ да бы былъ гробъ твои в земли нашеи прѧмо ѡчима нашима да бы былъ намъ
оувѣтъ не хоуд и оутѣха поне велика сиротствоу нашемоу і акы к живѡмоу к тебѣ
приходѧще блсвлѧли сѧ быхомъ оу тебе и по оуспенїи акы к живомоу поминающе твоѧ
Бг҃о преданаа слѡвеса Нн҃ѣ же ѡтиноудь всего по рѧдоу лишени быхом не токмо бѡ
тебе самого ѡстахом но и грѡба твоего не сподобихом сѧ Почтѡ ж і ѡбида си бысть
на ны ѿ Москвы се ли есть правосоудїе еа имѣюще оу себе митрополиты ст҃ли а оу
насъ былъ единъ епскпъ і того к себѣ вѕѧ и нн҃ѣ быхомъ не имоуще ни гроба
епскплѧ Единъ тѿ былъ оу насъ епспъ то же былъ нам законодавець и законоположник
то же крститель і апслъ и проповѣдникъ і блг҃овѣстникъ і исповѣдникъ ст҃ль
оучитель чститель посѣтитель правитель исцѣлитель архїереи страже вѡж пастырь
наставникъ сказатель ѿц҃ъ епспъ Москва оубѡ мнѡгы архїерѣѧ имоущи изоѡбилꙋющи
излишествоующи мы ж токмо тѡго единого [имѣхом но и того единаго] не сподобихом
сѧ і быхомъ скоудствоующе недостаточьствоующе и сѣтоующе ꙗко ѡбнищахомъ ѕѣлѡ ꙗко
смирихом сѧ ꙗко ѡ оубожахомъ ѕѣлѡ изооумѣхом сѧ требꙋем бѡ роуковѡдителѧ и
проводника Нн҃ѣ же что сътворимъ в скорби нашеи понеже жатва оубѡ приспѣла есть
ꙗкѡж рече Iѡиль проркъ послѣте серпы ꙗко приспѣ жатва і ꙗко настоитъ жатва і
пакы жатва оубѡ мнѡга а дѣлатель малѡ пѡмоли сѧ ꙋбо прпдбниче къ Го҃у моли сѧ
гсднꙋ жатвѣ да изведеть дѣлателѧ на жатвоу свою да чтобы были дѣлатели тїи дѡбрѣ
правѧща слѡвѡ истины чтобы были дѣлатели непостыдны непорочны не себѣ оугажающа
і не ищꙋща своеѧ пѡлѕы но мнѡгыхъ да сп҃соуть дѣлателѧ непосрамны не
сребрѡлюбивы не мздѡимны дѣлателѧ вѣрны стрѡителѧ таинамъ его дѣлателѧ
виноградоу Хв҃оу дѣлателѧ дѣлающа не брашно гыблющее но брашно пребывающее в
жизнь вѣчноую дѣлателѧ полезны поспѣшны въ проповѣдь еѵгалскꙋю дѣлателѧ дѣлающа
сп҃сенїе чл҃ком тацѣхъ дѣлатель хощемъ и просимъ тацѣхъ требоуетъ землѧ наша
ꙗкоже ты и самъ вѣси насъ не хоуже Ѡ чстнаѧ главѡ аще ли не тацы боудоуть
дѣлатели то ничто же ѿ нихъ полѕꙋемъ ѡ како не сѣтꙋемъ ꙗко не на своемъ столѣ
почилъ еси добро же бы былѡ намъ аще бы рака мѡщїи твоихъ была оу насъ в нашеи
странѣ а въ твоеи епскпьи нежели на Москвѣ не въ своемъ предѣлѣ не тако бѡ тебе
москвичи почтоут ꙗкоже мы ни тако оублажат Знаем бѡ мы тѣхъ имже и прозвища ти
кидахоу ѿнюдоу же нѣцїи ꙗко и Храпом тѧ звахоу не разоумѣюще силы и блгдти Бж҃їа
бываемыѧ в тебѣ і тобою а мы быхомъ тебѣ длъжноую честь въздали ꙗко длъжни соуще
тебѣ ꙗко твои есмы оучн҃цы ꙗко чада твоѧ приснаѧ елмаже тобою Бг҃а познахомъ и
истлѣнїа избыхомъ тобою ѿ прелсти бѣсѡвьскыѧ избавихом сѧ крщ҃енїю сподобихом сѧ
Тѣмъ ж в рѣснотꙋ оубѡ достоить намъ почтити тебе ꙗко достоина соуща хвалы
достоинъ бѡ рече дѣлатель мзды своеѧ да како тѧ възможемъ по достоѧнїю
восхвалити или како тѧ оублж҃им ꙗко сотворилъ еси дѣло равно апслом Хвалит бѡ
Римскаа землѧ ѡбою апслоу Петра и Павла чтит же и блж҃итъ Асіискаа землѧ Iѡ҃анна
Бг҃ѡслова Егѵпетьскаѧ Марка еѵгалиста Антїѡхїискаа Лоукоу іеѵгалиста Греческаа
Андрѣѧ апсла Роускаа землѧ великого кнѕѧ Володимера крстившаго ю Москва же
блж҃итъ и чтитъ Петра митрополита ꙗко новаг чюдотворца Ростовскаѧ же землѧ
Леѡнтїа епспа своего ꙗко тобою тмы избыхомъ ꙗко тобѡю свѣтъ познахомъ Тѣм чтем
тѧ ꙗко дѣлателѧ виноградоу хв҃оу ꙗко тернїе востерзалъ еси идолослоуженїе ѿ
землѧ Пермьскїа ꙗко плꙋгомъ проповѣдїю взѡралъ еси ꙗко сѣменем оученїемъ словесъ
книжных насѣꙗлъ еси въ браздах срдчныхъ ѿнюдоу же възрастають класы до бродѣтели
ихже ꙗко серпомъ вѣры сн҃ѡве пермьстїи жноут радѡстныѧ рꙋкоꙗти вѧжоуще снопы
дш҃еполезныѧ и ꙗко соушилом воздержанїа соушаще и ꙗко цѣпы терпѣнїа млатѧще и
ꙗко в житницахъ дш҃евныхъ соблюдающе пшеницоу ти такѡ ꙗдѧть пищоу неѡскꙋдноую
ꙗдѧт бо рече нищїи насытѧт сѧ і восхвалѧт Га҃ вѕыскающїи его жива боудоуть срдца
ихъ в вѣкы вѣка Но ѡ препдбныи нашь ѿч҃е сщ҃енныи епспе Стеѳане аще и преставил
сѧ еси ѿ насъ дх҃ѡмъ аще и грѡбъ твои дале оудалил сѧ ѿ насъ но мл҃тва твоѧ да
боудеть с нами всегда Аще и мѡщи твоѧ далече ѿстоѧтъ ѿ нас но блсвенїе твое да
бꙋдет блиѕъ посредѣ нас и на нас прснѡ поминаи нас въ своих си млт҃вахъ помоли
сѧ ѡ своем си стадѣ мы бѡ людїе твои ѡпришнїи і ѡвца паствы твоеа еже ново
началъ еси паствити стадо новооукое стадо новокр҃щеное пермьскаго ѧзыка Не мы бо
тебе избрахомъ но ты нас избралъ еси и снити к намъ извѡлилъ еси и нас наоучити
полюбилъ еси и к намъ прити восхотѣлъ еси і своимъ спостраданїемъ нас прїѡбрѣлъ
еси і еѵгалїемъ нас породилъ еси и ст҃ымъ кр҃щенїем нас просвѣтилъ еси да того
ради не забываи нас во ст҃ыхъ мл҃твахъ своихъ да твоими мл҃твами возопїемъ къ
Бг҃оу егоже проповѣдалъ еси нам и твоими мл҃твами возможемъ рещи Ги҃ Ги҃ прїзри
с нб҃си и виждь і посѣти винограда своего и сверши еже насади десница твоѧ
призри на рабы своѧ на новыѧ люди своѧ и на достоѧнїе свое Ги҃ рцы намъ не бои
сѧ малое мое стадо малое рекше меншее мѣѕиное понеж послѣ всѣхъ породихом сѧ
банею пакы порожденїа ѡпоздѣхом бѡ ꙗко в первоую на десѧт годиноу младѣе и менши
всѣхъ ѧзыкъ есмы кр҃щеных после всѣх ѧзыкъ крстихом сѧ ꙗко влдко оумалихом сѧ
пач всѣхъ ꙗзыкъ і есмы смирени по всеи земли Днес грѣхъ ради нашихъ аще и ѿꙗлъ
еси Ги҃ ѿ насъ епспа нашего но не ѿими ѿ нас млсти твоеѧ ты бѡ еси давыи нам его
ты ж пакы вѕѧ рцѣмъ Iѡвовымъ гл҃сѡм Гь҃ далъ Гь҃ же вѕѧтъ ꙗкѡ Гв҃и оугодно тако
и бысть боуд имѧ гн҃е блсвено в вѣкы боуди слава гн҃ѧ в вѣкы блсвена слава Гснѧ
ѿ мѣста ст҃го его млт҃вами твоего ст҃лѧ а нашего епскпа Стеѳана того млт҃вами
Ги҃ Iс҃е Хе҃ Бж҃е нашь помилоуи нас аминь Плачь цр҃кви пермьскїа егда ѡвдовѣ і
плака сѧ по епскпѣ си Егда оубѡ людемъ пермьскым печалоующимъ и тоужащим по
своем си епспѣ ѡбычаи же есть людемъ повсегда к црк҃ви приходит паче же в печали
соущимъ оуслышано же бысть се во оушїю црк҃ви соущаа в Перми ꙗко епспъ еѧ
престави сѧ почютила печаль чадъ своихъ оуслышала скорбь людїи своихъ ꙗко
оуслыша гласъ плача ихъ оуслышавши и смѧте сѧ ѕѣло и премѣни сѧ измѣненїемъ
красоты своеѧ Ѡ лютѣ вѣсти тоѧ страшныѧ и [пристраныа] оувы мнѣ вѣсти тоѧ
пламенныѧ и гѡркїа и печалны жалоую тѧ пермьскаа црк҃ви і пакы рекоу жаль ми
тебе ѡ злѡприлоучныѧ тоѧ вѣсти повѣдающи црк҃ви печаль тоу Кто скажет чадомъ
црк҃ѡвнымъ ꙗко ѡсиротѣша кто възвѣстит невѣстѣ ꙗко ѡвдовѣ егда же пѡлноую вѣсть
оуслыша црк҃ви ꙗко епспъ еѧ оумре извѣсто оувѣдавши возмѧте сѧ ѕѣлѡ и смоути сѧ
велми і печаль смѣси сѧ с гѡркым рыданїемъ Плачет сѧ црк҃ви пермьскаа по епспѣ
своемъ гл҃щи оувы мнѣ оувы мнѣ ѡ чада цр҃кѡвнаа почто таите мене еже не оутаит
сѧ почто скрываете мене еже не оукрыет сѧ гдѣ жених мои водворѧет сѧ аще гл҃ете
егѡ преставльша сѧ і аще пакы ꙗкоже рѣсте московьскаа црк҃ви прїатъ въ хранилища
своѧ почто нѣсте ревнители сн҃ѡм іи҃левы иже вземше кости Iѡсиѳа прекраснаго ѿ
землѧ Егѵпетскыѧ и принесоша в землю ѡбѣтованнꙋю юже ѡбѣща Бг҃ъ ѿц҃емъ ихъ
Авраамоу і Исаакꙋ Iꙗкѡвоу і вы бысте тако же оучт҃леви должноующе послоужили
почто его вземше не принесосте въ свою землю въ его епископїю въ его црк҃вь юже
емоу Бг҃ъ дарѡва юже емꙋ Бг҃ъ порꙋчи ꙋвы мнѣ женише мои дѡбрыи невѣстокрасителю
мои и пѣснокрасителю гдѣ водворѧеши сѧ гдѣ витаеши гдѣ почиваеши ѡ какѡ не сѣтꙋю
ꙗко лишена бых тебе рыдаю себе ꙗко ѡстахъ тебе плачю ѡ себѣ ꙗко ѡвдовѣхъ сѣтоую
чад своихъ ꙗко ѡсирѣша Оувы мнѣ кто дасть ѡчима моима слеѕы і главѣ моеи вѡдоу
да сѧ плачю ѡ женисѣ своемъ дн҃ь и нѡщь да бес престани рыдаю вдовьства своег да
прснѡ сѣтоую ѡ сирѿствѣ чад своихъ оувы мнѣ кого к рыданїю моемоу призовоу на
помѡщь кто ми пособитъ плакати сѧ ктѡ ми слеѕы ѡтрет ктѡ ми плачь оутолитъ ктѡ
ми печаль оутѣшить епскпа ли своего призовоу на оутѣшенїе томꙋ бѡ дана была така
блгдть і тотъ имѧше такоу блгдть словѡ оутѣшенїа еже оутѣшати печалныѧ и
съкроушеныѧ срдцемъ излїа бѡ сѧ рече блгдть въ оустѣхъ его но ѡбаче оуже нѣсть
его не слышꙋ бѡ гл҃са его въ цр҃кви оустнѣ его мѡлчанїемъ затвориста сѧ оуста
его не гл҃ють а еже иѕлїа сѧ блгдть вданаѧ емоу ѿлетѣла проч глас его оумѡлче
ꙗзыкъ его преста гл҃ати оученїе же пресѧклѡ істочникъ оученїа пресѧче и рѣка
пресѡхла ѡскоудѣ пооученїе в Перми не вижꙋ бѡ лица его в церкви не вижоу ѡчїю
его в церкви ѡчи цр҃кви хсвы бѡлит ꙗѕею тѣло цр҃ковное і оудобе ѿ чѧсти
разболѣша сѧ бѡлѣзнїю чада цр҃ковнаа не соущоу врачю оуврачюющꙋ ѧ балоують ѡвцы
а вѡлцы настоупають а свистати нѣкомоу иж бы ѿполошити и распꙋдити вѡлкы не
соущꙋ пастыреви плаваетъ кѡрабль дш҃евныи по мѡрю житїискомоу сѣмѡ і ѡвамо
мѧтоущи сѧ а кѡрмникоу не сꙋщꙋ Великѡ бысть безвремѧнїе в земли Пермьстѣи
преставленїемъ епскпли не мала порꙋха оучини сѧ мнѡга печаль людемъ великъ плачь
и рыданїе цр҃кви пермскои понеже подпора цр҃ковнаа порꙋшила сѧ и стѡлпъ цр҃кви
ѿꙗ сѧ ѡснованїа цр҃ковнаа поѕыбаша сѧ ꙗко и сама цр҃кви потрѧсе сѧ Еретицы вѡлцы
дш҃егоубцы разбоиницы іноꙗзычницы гогоуличи настоупають рать еретиковъ
настоупает и рать еретическаа лютѣ ѕѣло въѡрꙋжает сѧ на црк҃вь а вѡеводы нѣс иже
бы ихъ порокомъ дх҃овнымъ пошибалъ и разгналъ и расточилъ и распꙋдилъ I таковыа
ради тꙋгы жалостно плачет сѧ цр҃кви пермьскаа неоутѣшимѡ и болѣзнено рыдает и не
хотѧше оутѣшити сѧ ꙗко нѣкомꙋ оутѣшити еѧ ꙗкѡж древле Iеремїа проркъ рече гласъ
в Рамѣ слышанъ бысть плачь и рыданїе і вѡпль мнѡгъ Рахиль плакаше с чадъ своихъ
и не хотѧше оутѣшити сѧ ꙗко не соуть Нн҃ѣ же здѣ не Рахиль но цр҃кви пермьскаа
плачет сѧ не чад своихъ но моужа епспа гл҃ю бг҃ѡсловїа вѣнець Стеѳан бѡ вѣнець
толкоует сѧ о немже тꙋго плачет пермьскаа цр҃кви не хотѧше бѡ оутѣшити сѧ ꙗко
нѣсть его но аще бы и вси пермѧне снидоут сѧ тѣшаще ю и не можахꙋ оутѣшити еѧ і
не хотѧше оутѣшити сѧ но и оутѣшенѧ не прїимаше гл҃ющи небрезѣте мене небреѕѣте
да сѧ наплачю не дѣите мене да сѧ насыщꙋ плача ѡбычаи бѡ есть вдовамъ
новоѡвдовѣвшимъ плакати сѧ горко вдовьства своего Почютила тщетоу еꙗже истощи сѧ
тѧжело вдова плачет сѧ прочитающи поминающи гл҃ющи помѧнꙋхъ дн҃и древнѧа гдѣ моѧ
красота цр҃ковнаа иже иногда оукрашах сѧ ꙗко невѣста преоукрашена женихоу
своемоу нн҃ѣ же по женихѣ плача ѿложихъ красотоу первоую и ѡблачих сѧ в риѕы
плачевныѧ ѡблачах сѧ во вретище аз бѡ рече внегда ѡни агавїе творѧхоу ми ѡблачах
сѧ во власѧницоу и смирихъ постомъ дш҃оу мою и мл҃тва моѧ в надра моѧ возвратит
сѧ ꙗко плача сѣтоуѧ тако смирѧх сѧ быша слезы моѧ мнѣ хлѣбъ дн҃ь и нѡщь и смирих
сѧ ѕѣло весь дн҃ь сѣтоуѧ хождахъ и свѣт ѡчїю і тои нѣсть со мною Оувы мнѣ свѣте
ѡчїю моею камо заиде ѿкоудоу же ми просвѣтит сѧ лоуча свѣтилоу моемоу зашедшоу
иже иногда имѣхъ над главою моею свѣщоу свѣтѧщоу с нн҃ѣ же свѣща оугасе ми иже
иногда имѣхъ скровище сокрѡвено в сосоудѣ глинѧнѣ нн҃ѣ же скровище без вѣсти
бысть а сосоудъ зданныи ѡбрѣте сѧ тощь бѡгатства вѣрных иже иногда веселѧх сѧ
акы брачнѣ ликоующи нн҃ѣ же оумилено сѣтоую бѣды ради стенющи иже иногда
праздновахъ ликоствоующи и радостнотворныѧ пѣсни поющи нн҃ѣ же рыдалныѧ и
ѡпечаленыѧ и плачевныѧ и надгрѡбныѧ пѣсни иже иногда свѣтлыми ѡблачах сѧ ѡдежами
брачными и чертожными и мнѡгоцѣнными нн҃ѣ же ѡблекох сѧ въ стоуд ѡблекох сѧ в
риѕы черныѧ мрачныѧ и плачевныѧ вси бѡ реч по мрт҃вецѣх плачюще сѧ въ черно
ѡблачат сѧ понеже ѿꙗтъ быс ѿ мене жених мои и азъ того рад напрасно плачемъ
оучерних сѧ иже иногда быхъ исполнь бѡгатьства цр҃ковнаго и дх҃овнаго сїающи
блгдть ми при своем си женисѣ нн҃ѣ же нага нища и оубога ѡбрѣтох сѧ по своем си
женисѣ ѡбнажих сѧ ѡноѧ доброты Оувы мнѣ како премѣних сѧ премѣненїемъ жалостным
како премѣних сѧ напрасно ѿ оного преоукрашенїа въ безкрасїе како внезапоу ѿꙗ сѧ
ѡна оутварь невѣстьскаѧ како внезапꙋ ѿпаде цвѣт по истинѣ оусше трава и цвѣ еѧ
ѿпаде ꙗко рѣка въ крѡвь приложи сѧ ꙗкоже древле при ѳараѡнѣ въ Егѵптѣ ꙗко пакы
вѡда въ крѡвь премѣни сѧ сице же и азъ в малѣ пребыхъ ѡброучих сѧ женихови
своемоу в малѣ порадовах сѧ наслажаѧ сѧ желанїи дх҃овныхъ в малѣ повеселих сѧ с
нимъ но не до конца насытих сѧ сооуза любовнаго і пакы нн҃ѣ лишена быхъ его но
Илїа оубѡ милѡть посла Iелисѣю плачющꙋ и печалоующоу оутѣшенїе емꙋ симъ творѧ
здѣ же епспъ мои не милѿ но ризницꙋ свою с ризами посла в Пермь цр҃кви своеи
оутѣшенїе творѧ симъ кꙋпно ж и воспоминанїе Бысть нѣкогда плачь людемъ гражаном
града ниневитска но плачь ѡнъ покаанїе и ѡбращенїе сотвори и страх разрѣши бысть
нѣкогда плач Iѡсиѳꙋ въ рвѣ ѿ братїа проданоу соущꙋ и пакы дроугыи плачь въ
Егѵптѣ познавающоу сѧ съ братїами бысть нѣкогда плач Iезекїа цр҃ѧ іил҃ьтеска иже
цр҃ьствова во Iюдѣи і во Iерслимѣ иж ѡбратив сѧ къ стѣнѣ восплака сѧ горцѣ и
прилѡженїе лѣтъ животꙋ испроси себѣ плачемъ лѣт е҃і бысть нѣкогда плачь Двд҃а
цр҃ѧ иже рече оутроудих сѧ воздыханїемъ моим измыю на всѧкоу нѡщь лѡже мое
слезами моими постелю мою ѡмочю ти такѡ испроси себѣ ѿпоущенїе грѣховъ бысть
нѣкогда плачь Манасїа цр҃ѧ іил҃ьтеска иже в мѣди затвореноу сꙋщоу емоу и къ
Бг҃оу восплакав сѧ гѡрцѣ Бг҃оу ж оумлсрдившоу сѧ на нь и повелѣ развалити сѧ
мѣди и сп҃сенъ быс бысть нѣкогда плаканїе Ахава цр҃ѧ самарїиска иже сѣтоуѧ
хожаше і оумиленїемъ оумили сѧ бысть нѣкогда плачь Iеремїа прорка егоже бесѣды
нѣкакы дрѧхлы рыданны къ Бг҃оу прсно плакаше о запоустѣнїи града Iерслима и
печалоуѧ рече поутїе сїѡнови плачют сѧ бысть нѣкогда вторыи плач Iеремїинъ иже
та слѡвеса нѣкако си въ псалтыри вчинена иже при преселенїи вавилоньстѣмь
сотвори иже жалобнѡ плакаше гл҃ѧ на рецѣ вавилоньстѣи тоу сѣдохомъ и плакахомъ
помѧноувше Сїѡна і на вербьи посредѣ ѡбѣсихомъ ѡрганы наша и какѡ воспоемъ пѣснь
гн҃ю на земли чюжеи аще забоудоу тебе Iерслиме забвена боуди десница моѧ прилпни
ѧзыкъ мои гѡртани моемоу Мнѣ же оувы мнѣ нн҃ѣ ꙗзыкъ мои прилноулъ гортани моемоу
и гласоу исходы заградилъ и нелѕѣ ми гл҃сомъ плакати со восклицанїемъ какѡ сѧ
восплачю соужитїа моего како ѿверзꙋ оустнѣ иже ѿ мнѡга плача захлипаѧ сѧ какѡ
испоущоу рѣчь иже безгласїемъ ѡдержима есмь како іспꙋщꙋ рѣчь иже ѿ мнѡга плачь
рѣчь преторзает ми сѧ и токмо скоуднѣ едва изнѡшоу слово Но повоздержите мѧ оуже
хотѧ мало ослабите ми да пѡчїю да не нѣкако съкроушоу сѧ ѿ мнѡгоплачїа чюю бѡ сѧ
без мѣры плача сѧ женьскы или невѣстиньскы паче же вдовствꙋющи Егда бѡ нѣцїи
видѧт сѧ въ глоубокъ плачь входѧще ѡбычаи есть плачющим сѧ причитати нѣчто
нѣкака словеса да не празденъ воспоущает сѧ глас плачѧ восклицающи къ комоу же
привергꙋ сѧ да сотворит ми оувѣщанїе еже ѿ печали оутѣшенїе ѡбаче к Павлимъ
словесемъ прикосноу сѧ ко апслоу прибѣгноу то бѡ есть вселенныи апслъ и оучитель
странамъ и проповѣдникъ ѧзыкѡм иже ѡброучивыи Бго҃у ѿ ꙗзыкъ цр҃ков иже весь миръ
оученїи своими наоучивыи і оутѣшивыи і вселеннꙋю веселѧ словомъ надѣю же сѧ ꙗко
и мене оухлѣбит и оувѣщаетъ и потѣшит и бѡлѣзнь ѡблегчить и скорбь премѣнит и
печаль преложитъ и ѿдохновенїе хотѧ мало сотворит ми ѡслаби бѡ рече ми да почїю
Но Павелъ гораздо оучитъ добрѣ тѣшит гл҃ѧ ѡ оумерших рече не [печалꙋите] ꙗкоже и
прочїи не имоуще надежа и пакы рече оутѣшаите печалныа оутѣшаите дроугъ дроуга
словесы оутѣшителными и проркъ Двд҃ъ рече помѧноух Бг҃а и возвеселих сѧ возверѕи
на Га҃ печаль свою і тои тѧ препитаетъ вечеръ водворит сѧ плачь а заоутра
радость ѡбратилъ еси плачь мои в радость мнѣ растерза вретище мое препоꙗса мѧ
веселїемъ радости моѧ избави мѧ ѿ обишедших мѧ ꙗко о немъ возвеселит сѧ ср҃це
наше Добрѣ ж и Соломѡнъ лѣчитъ печаль велит бѡ печалнымь давати пити вино
вїнѡграда дѣлателемъ не сего оупїванїа дѣлатели иже пїаньствомъ оупивают сѧ но
вино срдце веселѧщее живѡтнвишимъ растворенїемъ изобиль гостит сѧ слѡвесными
брашны ꙗко намъ ѕѣло на веселїе премѣнити сѧ плачю Да аще Соломонъ велит
печалнымъ пити вино и Дв҃дъ рече хлѣбъ срдце чл҃кꙋ оукрѣпит а вино возвеселитъ
Но ѡ епспе мои оучителю азъ цр҃кви твоѧ вопїю ти аще есть дѣла твоѧ по истинѣ
ꙗко ѡ Боѕѣ съдѣлана соут аще еси полоучилъ быти съ избранными аще еси прїалъ
млсть бж҃їю противоу троуд твоихъ аще ти ес мзда сп҃саемыхъ аще есть жребїи твои
вчиненъ со оугождьшими Бг҃ꙋ аще имаши дръзновенїе к немꙋ помолити сѧ помоли сѧ
прпдбниче ѡ людехъ своих сътвори мл҃твоу за люди новокр҃щеныѧ пермьскїа мѡли сѧ
всегда ѡ стадѣ своемъ мл҃твами твоими стадо си сохранѧ ѿ вѡлкъ гꙋбѧщихъ е тако
же сотвѡри мл҃твоу за мѧ за свою си церковь пермьскоую иже нн҃ѣ ѡвдовѣвшоую и
плачющꙋю сѧ помоли сѧ прпдбниче и ѡ мнѣ къ Бг҃ꙋ всесилномоу и всемогоущемꙋ
могоущемоу печалныѧ оутѣшати іже ѿ всѧкого лица всѧкꙋ слеѕоу ѿимшемоу К немоуже
і азъ мл҃твꙋ си прѡлїю къ Го҃у і томоу възвѣщоу печаль мою ꙗко оутроудих сѧ
воздыханїемъ моимъ і исчеѕе срдце мое и плѡт моѧ і исчезоша ꙗко дымъ дн҃їе мои і
кѡсти моѧ ꙗко соушило исхоша і ꙗко трава исше срце мое і азъ ꙗко сѣно исхох но в
печали моеи призвах Га҃ і ꙋслыша мѧ въ пространьствѣ помѧноух бѡ сꙋдбы его ѿ
вѣка и оутѣшїх сѧ мнѣ же прилѣплѧти сѧ къ Бг҃оу бл҃го есть и полагати на Га҃
оупованїе сп҃сенїа моего К немоуж оусты моими возвахъ аще і в Перми сꙋщеи ми в
земли поустѣ непроходнѣ и безвѡднѣ гн҃ѧ бѡ есть землѧ и кѡнци еѧ Гь҃ есть
оупованїе всѣмъ концемъ землѧ и соущим в мѡри далече но ѡбаче и тамѡ сего ради
оуслыша мѧ Бг҃ъ и внѧт глас мл҃твы моеѧ Блсвенъ Бг҃ъ иже не ѡставит мл҃твы моеѧ
и млсти своеѧ ѿ мене понеж ждах иже бы кто со мною [поскорбѣлъ] і се не [бѣ] і
оутѣшающаго не ѡбрѣтохъ ѡбрѣтох же токмо Бг҃а и же есть помощникъ въ скорбѣх
ѡбрѣтши ны ѕѣлѡ то бѡ ес ѿц҃ъ сирыхъ і сꙋдїа вдовиць Бг҃ъ всѧкого оутѣшенїа
оутѣшаа насъ на всѧкъ час оутѣшенїемъ Ст҃го своего Дх҃а аминь Ѡ епспе мои
сщ҃енныи оучителю се цр҃кви твоѧ юже еси прїѡбрѣлъ и съградилъ мнѡгыми трꙋды и
пѡты своими юже еси просвѣтилъ и наоучилъ і ѡбрꙋчил се цр҃кви твоѧ пермьскаа
вопїетъ ти жалостнымъ гл҃сѡм вѣщающи ѡ епспе мои азъ есмь цр҃кви твоѧ приснаа
тобою приведенаѧ ѡброученаа оуневѣщенаа прошꙋ оу тебе прошенїа вѣрно просѧщоу ми
не презри но прїими прошенїе мое еже послѣднее прошенїе конечное желанїе помоли
сѧ за мѧ къ Бг҃оу покажи свою любѡвь за свою си цр҃квь за неюже мнѡго подвизал
сѧ еси даже и до крове противоу грѣхоу стоѧ і въ смр҃ть мнѡгажды вдаѧ сѧ и
живота своего не щадѧ и дш҃оу свою полагаѧ за ню Ѡ епспе ѡ сщ҃еннаа главѡ помоли
сѧ за мѧ за свою си церковь къ Бг҃оу сею же мл҃твою сице гл҃ѧ Мл҃тва за цр҃кѡвь
Бж҃е вседержителю иже всеи видимѣи и невидимѣи твари творче иже словомъ в
начатцѣ оутвержеи нб҃са разꙋмомъ і нбснаго крꙋга верхъ сотворь иж над водами
нб҃ѡ оутвержеи второе и же оутвержеи ни на чем же землю повелѣнїем си и
распространи неѡдержимоую тѧготоу ꙗже на тверди еѧ ѡсновавыи над водами мнѡгими
ꙗко и на водах повѣсивъ ю неѡдержимо содѣтелнаа соущы і содержащїа всѧ бж҃їа
сила и мдрѡсть иже оутвержаѧи грѡмы и ѕиждаи дх҃и оутверженїе сыи твердое и
недвижимое реченїе і оутверженїе на тѧ надѣющим сѧ і ты еси оутверженїе
притѣкающим ти Ги҃ сам бѡ реклъ еси Ги҃ на семъ камени созиждꙋ цр҃квь мою і
врата адова не оудѡлѣють еи I нн҃ѣ оутверди Ги҃ православїемъ цр҃квь свою юже
оутверди непреклѡнноу и недвижимоу непотрѧсомоу и непоколѣблемоу непоѕыблемоу и
непосрамноу непорочноу и незазорноу нескверноу и непостыднꙋ Избави Ги҃ цр҃квь
свою сїю ѿ всѧкїа ереси і ѿ всѧкїа пагоубы и еретичьскаѧ шатанїа і лица ихъ
посрами раздиранїа цр҃кѡвнаа оутоли гѡрдость поганьскоую оукроти иноѧзычникь
свѣрѣпїе оугаси востанїа ереси раздроуши і вѣре развратникы скоро испроверѕи и
расколы цр҃ковныѧ творѧщаа низлѡжи Оутверди Ги҃ и оустро і оукрѣпи и мирноу
сотвори сїю ст҃оую цр҃ковь твою ꙗко да оутвердивши сѧ вѣрою возвеселит сѧ ѡ тебѣ
цр҃кви твоѧ Хе҃ и непрестанно пѣсньмї поетъ зовꙋщи вопїющи ты ми крѣпость Ги҃
прибѣжище и оутверженїе единъ бѡ еси ст҃ъ и на ст҃ыхъ почиваѧ і единъ свѣды
земныхъ соущество единъ праведенъ и безгрѣшенъ единъ сп҃саѧи дш҃а наша Оутверди
Ги҃ цр҃кѡвь свою сїю ю же сохрани и до скончанїа вѣка нн҃ѣ же присно соблюди ю
на ню же ѡчи твои да видита всегда і боудета оуши твои внемлюще глас мл҃твы моеѧ
юже приносить прїими Ги҃ приносимоую млтвꙋ въ цр҃кви твоеи Кн҃ѕю великомоу въ
блг҃овѣрствѣ мнѡголѣтство дароуи и бл҃гѡдн҃ьство и тишиноу мирноу и долготоу
дн҃їи оустрои митрополита же правѧща слово твоеѧ истины ст҃льствомъ чстно
оустроена і блг҃очстїемъ преоукрашена в мирѣ долгодн҃ьствоующа дарꙋи и
хртоименитыѧ люди въ православнѣи вѣрѣ соблюди і миръ мирови твоемоу посли ꙗко
бл҃гы чл҃колюбець Оутверди Ги҃ цр҃квь свою до скончанїа вѣка до скончанїа всего
мира дондеж миръ вселеныѧ стоитъ дондеже прїидеть второе пришествїе твое дондеж
ѿимет сѧ лоуна дондеж бꙋдетъ страшныи праведныи соудъ твои егда прїидеши въ
славѣ своеи хотѧ соудити живымъ и мр҃твым і воздати комꙋждо по дѣломъ Хс҃
истинныи Бг҃ъ нашь и тебѣ славоу всылаемъ съ безначалным ти Ѿц҃емъ и съ Прстымъ
бл҃гым і животворѧщим ти Дх҃омъ нн҃ѣ и прсно и в вѣкы вѣкомъ аминь В лѣт ѕ҃ х҃
ѳ҃і Идоша веснѣ на половцѣ ст҃ополкъ володимеръ дв҃дъ и дошедше воинѧ и воротиша
сѧ В лѣт ѕ҃ х҃ к҃ Идоша на половцѣ ст҃ополкъ ꙗрославъ всеволодъ володимеръ
ст҃ославъ ꙗрополкъ мстиславъ дв҃дъ ст҃ославичь с сн҃мъ ростиславом ѡлговичь
дв҃дъ игоревичь и доидоша града ѡсенева и сугрова вземше вежѣ половечскыѣ и биша
сѧ с половци на салнѣ рѣцѣ мсца марта въ к҃ д дн҃ь и побѣдиша половцѣ русскии
кнѧзи Того ж мсца въ к҃ г престави сѧ епспъ черниговьскыи їѡан В лѣт ѕ҃ х҃ к҃ а
Ходи ꙗрославъ сн҃ъ ст҃ополчь на ꙗтьвѧгы второе и побѣди ꙗ том же лѣт престави сѧ
дв҃дъ игоревичь мсца маꙗ въ к҃ е дн҃ь в се же лѣт престави сѧ ꙗнка дщи всеволожа
мсца ноꙗб въ г҃ дн҃ь Томь же лѣт поставиша феѡклиста епспмъ чернигову мсца
генвар въ а҃і дн҃ь В лѣт ѕ҃ х҃ к҃ в Быс знаменьи въ слн҃ци въ а҃ час дн҃е быс
видѣти всѣм людем ѡста сѧ ѥго мало акы мѣсѧць долу рогома мсца марта въ ѳ҃і том
же лѣт престави сѧ бл҃говѣрныи кнѧзь михаилъ зовомыи ст҃ополкъ мсца април въ ѕ҃і
дн҃ь тогож мсца к҃ вниде володимеръ в кыевъ в недлю в тоже лѣт поставиша данила
епспмъ мсца генвар въ ѕ҃ на крщ҃нье гсне том же лѣт престави сѧ ст҃ославъ
володїмеричь мсца марта въ з҃і Том же лѣт поставиша кирила епспмъ мсца ноꙗб въ
ѕ҃ дн҃ь В лѣт ѕ҃ х҃ к҃ г Сщ҃ена быс церкы каменаꙗ вышегородѣ мсца маꙗ въ а҃ дн҃ь
в дн҃ь суботныи а въ в҃.и дн҃ь пренесоша братꙗ всѧ ст҃ою мч҃нку бориса и глѣба в
дн҃ь недлныи и повелѣ володимеръ метати паволокы фофудью и ѡрничѣ бѣль людем
силно налегшим а быша легко дошли цр҃кве а въ д҃.и дн҃ь поставиша ꙗ в рацѣ на
мѣсту В том же лѣт престави сѧ ѡлегъ ст҃ославичь въ и҃ дн҃ь авгус мсца в том же
лѣт володимеръ ꙋстрои мостъ чересъ днѣпръ В то же лѣт володимеръ поиде к мѣньску
генвар въ к҃ и и взѧша дреютескъ дѣти его а сам стоꙗше ѹ мѣньска В лѣт ѕ҃ х҃ к҃
д Ꙗрополкъ володимеричь сруби городъ желни дрьючаномъ ихъже полони в том же лѣт
престави сѧ мина епспъ полотьскыи мц҃а июнѧ въ к҃ в то же лѣт леѡнъ диѡгеневичь
зѧть володимерь иде на цсрѧ алексиꙗ и вдаша сѧ ѥму городъ дунаискых нѣколико и в
дерестрѣ городѣ дунаистѣмь лестью ѹбиста и два сорочинина послана цсрмь мсца
авгус въ е҃і дн҃ь в том же лѣт ꙗрополкъ ходи на половьчскую землю к рѣцѣ зовомѣи
донъ и ту взѧ полонъ многъ и г҃ городы взѧша половечскыѣ галинъ чешюевъ и
сугровъ и приведе с собою ꙗсы и жену полони собѣ ꙗсыню в то же лѣт престави сѧ
ѡлегъ ст҃ославичь В лѣт ѕ҃ х҃ к҃ е Володимеръ всеволодичь заложи црк҃вь камену
ст҃ою мученику в том же лѣт володимеръ приведе мстислава сн҃а своѥго из
новагорода а новѣгородѣ сѣде мстиславичь В лѣт ѕ҃ х҃ к҃ ѕ Ходи володимеръ на
ꙗрославца ст҃ополчча к володимерю и ѹмири сѧ с ним и ѿиде володимеръ ѿ него
сваривъ сѧ на нь мног В то же лѣт престави сѧ епспъ бл҃жныи переꙗславьскыи
лазарь мсца сентѧбрѧ въ ѕ҃і дн҃ь и поставиша в него мѣсто силивестра мсца генвар
въ а҃ днь В лѣт ѕ҃ х҃ к҃ з Бѣжа ꙗрославець ст҃ополчичь из володимерѧ в лѧхы и
посла володимеръ сн҃ъ свои романа в володимерь кнѧжитъ в то же лѣт престави сѧ
цсрь алексии и по нем приꙗ црство сн҃ъ ѥго іѡан порфирогенитъ в то же лѣт
престави сѧ романъ кнѧжь сн҃ъ володимерь мсца генвар въ е҃і дн҃ь и глѣбъ
престави сѧ всеславичь в то же лѣт посла володимеръ сн҃ъ свои другыи андрѣꙗ
кнѧжитъ володимерю В лѣт ѕ҃ х҃ к҃ и Ꙗрославъ ходи на половци за донъ и не ѡбрѣтъ
ихъ вороти сѧ ѡпѧть и геѡрги брат ѥго ходи на болгары и взѧ полонъ многъ и полкъ
ихъ побѣди в то же лѣт бѣжаша торци берендичи из рускыѣ земли и тако мѧтуще сѧ
сде ѡндѣ и тако погыбоша В лѣт ѕ҃ х҃ к҃ ѳ Престави сѧ митрополитъ русскыи
никифоръ мсца април В лѣт ѕ҃ х҃ л҃ Быс знаменье в слн҃ци мсца марта въ і҃ дн҃ь и
в лунѣ быс знаменье того ж мсца въ к҃ д дн҃ь в сеж лѣт престави сѧ кнѧгыни
мстиславлѧ мсца генвар в и҃і дн҃ь в то же лѣт престави сѧ епспъ гюргевьскыи
данило мсца семтѧб въ ѳ҃ дн҃ь в то же лѣт приде митрополитъ изъ цсрѧграда въ
ст҃ую соѳью именем никита и амфилофии престави сѧ епспъ володимерьскыи и землѧ
потрѧсе сѧ мало в то же лѣт ꙗша лѧхове володарѧ василкова брата В лѣт ѕ҃ х҃ л҃ а
Престави сѧ силивестръ епспъ переꙗславьскыи блж҃ныи мсца април въ в҃і дн҃ь в
великыи четвергъ в то же лѣт престави сѧ дв҃дъ кнѧзь черниговскыи ст҃ославичь в
то же лѣт поставиша епспмь семеѡна володимерю и феѡклистъ престави сѧ епспъ
черниговскыи мсца авгус въ ѕ҃ дн҃ь в се же лѣт ѹбьенъ быс ꙗрославець ст҃ополчичь
ѹ володимерѧ города в то же лѣт паде сѧ црк҃ы каменнаꙗ переꙗславли ст҃а михаила
юже бѧше создалъ и ѹкрасил преблж҃ныи епспъ переꙗславскыи ефрѣмъ въ і҃ дн҃ь маꙗ
мсца в субту пред вечрнею В лѣт ѕ҃ х҃ л҃ в Быс пожаръ великъ кыевѣ городѣ ꙗко
погорѣвшю ему мало не всему по два дн҃и по подолью и по горѣ ꙗко црк҃вии единѣхъ
изгорѣ близь ѕ҃ сотъ се же быс мсца июнѧ въ к҃ г дн҃ь и въ к҃ д на ржство їѡана
прдтчи В то же лѣт быс знаменье в сл҃нцї въ ѳ҃ час дн҃е бывшю ему ꙗко мсць малъ
и мало не смерче сѧ по полудн҃ьи мсца авгус въ а҃і дн҃ь в то же лѣт престави сѧ
василко ростиславичь и ст҃ополчаꙗ престави сѧ мсца феврал въ к҃ и дн҃ь в то же
лѣт престави сѧ володарь кнѧзь ростиславичь В лѣт ѕ҃ х҃ л҃ г индикта третьꙗго
лѣт Престави сѧ блг҃овѣрныи и великыи кнѧзь русскыи володимеръ сн҃ъ блг҃овѣрна
ѡц҃а всевода ѹкрашеныи добрыми нравы прослувыи в побѣдах ѥго имене трепетѧху всѧ
страны и по всѣм землѧм изиде слух ѥго понеже ѹбо ѡнъ всею дш҃ею възлюби б҃а но
и мы мним сѧ б҃а любѧще но аще потщим сѧ заповѣди ѥго схранити тогда ꙗвим сѧ б҃а
любѧще любѧи бо мѧ реч заповѣди ѥго хранить се же чюдныи кнѧзь володимеръ потща
сѧ б҃ьꙗ хранити заповѣди и б҃ьи страхъ прис имѣꙗ в срдци поминаꙗ слово гсне иже
реч ѡ семь познают вы вси члв҃ци ꙗко мои ѹчнц҃и есте аще любите другъ друга и
любите врагы ваша и добро творите ненавидѧщим вас всѧ бо зломыслы ѥго вда б҃ъ
подъ руцѣ ѥго поне не взношаше сѧ ни величаше сѧ но на б҃а възлагаше все и б҃ъ
покарѧше под нозѣ ѥго всѧ врагы ѡн же заповѣдь б҃ью хранѧ добро творѧше врагом
своимъ ѿпущаше ꙗ ѡдарены млствъ же бѧше паче мѣры поминаꙗ слово гсне глщ҃еѥ
блажени млствии ꙗко ти помиловани будут и блжнъ разумѣваꙗи на нища и ѹбога ꙗко в
дн҃ь лютыи избавить и гсь тѣмь и не щадѧше имѣньꙗ своѥго раздаваꙗ требующим и
црк҃ви зижа и ꙋкрашаꙗ чтѧшеть же излиха чернечьскыи чинъ и поповьскыи подаваꙗ
имъ еже на потребу и приимаꙗ ѿ них млт҃вы велику же вѣру стѧжа к б҃у и
сродникома своима к ст҃ыма мч҃нкама борису и глѣбу тѣмь и церковь прекрасну
созда на лтѣ во имѧ ею идеже стаг бориса кровь прольꙗна быс жалостив же бѧше
ѡтинудь и даръ си ѿ б҃а приꙗ да ѥгда в црк҃вь внидѧшеть и слыша пѣнье и абье
слезы испущашеть и тако молбы ко влдцѣ хсу со слезами воспущаше тѣмь и б҃ъ всѧ
прошеньꙗ ѥго свершаше и исполни лѣта ѥго в добродн҃ьствѣ и посѣдѣ кыевѣ на ѡтни
столѣ г҃і лѣт и в лѣт ѕ҃ х҃ л҃ г ѿ начала миру престави сѧ маꙗ мсца въ ѳ҃і дн҃ь
живъ ѿ ржства своѥго лѣт о҃ г лѣта престави сѧ на лтѣ ѹ милое црк҃ве юже созда
потщаньѥм многым сн҃ве же ѥго и болѧре несоша киеву и положенъ быс в ст҃ѣи соѳьи
ѹ ѡц҃а своѥго И сѣде кыѥвѣ мстиславъ сн҃ъ ѥго старѣишии кнѧжа с кротостью а
ꙗрополкъ брат ѥго иде переꙗславлю Потом же ѹслышавше половци ꙗко ꙋмерлъ ѥсть
володимеръ кнѧзь присунуша сѧ борзѣх и наворопиша изгоном къ барочю и ко вронь
кнѧзю хотѧщю полонити торкы проклѧтыꙗ и с тѣми повоевати русску землю но б҃ъ въ
изумѣньѥ положи свѣтъ их и не ѹспѣша ничтоже ꙗрополку бо вѣсть есть и въгна
торкы в городъ тоѥ ночи и егда воротиша сѧ ѡпѧть половци кнѧзь же ꙗрополкъ
ѹкрѣпивъ сѧ б҃ьею помощью не жда иное помощи ни брата ни другаго токмо с
переꙗславци своими испостиже ꙗ ѹ полкъстѣнѧ и воротиша сѧ половци и поидоша
исполчивше сѧ противу тогда же бл҃говѣрнаго кнѧзѧ корень бл҃говѣрнаꙗ ѿрасль
ꙗрополкъ призвавъ имѧ б҃ье и ѡц҃а своѥго помѧнувъ дерзну с дружиною своею и
побѣди поганыꙗ силою чстнаго крста а друзии истопоша в рѣках и тако вороти сѧ
кнѧзь ꙗрополкъ хвалѧ и славѧ б҃а ѡ таковѣи помощи и ѡ дарѣ б҃ьи В лѣт ѕ҃ х҃ л҃ д
Постави кнѧзь ꙗрополкъ игумена марка стаг їѡан ѥгоже постави никита митрополитъ
епспмь переꙗславлю мсца ѡктѧбр въ д҃ дн҃ь в то же лѣт престави сѧ митрополитъ
никита мсца марта въ ѳ҃ дн҃ь а кнѧгини володимерѧ престави сѧ мсца июнѧ въ а҃і
дн҃ь в то же лѣт потрѧсе сѧ землѧ мсца авгус въ а҃ дн҃ь и въ час и҃ нощи В лѣт
ѕ҃ х҃ л҃ е Престави сѧ ст҃ополчичь меншии брѧчиславъ мсца марта въ к҃ и дн҃ь и
погребенъ априлѧ въ е҃ в се же лѣт выгна ѡлговичь всеволодъ своѥго стрыꙗ рослава
ис чернигова и дружину ѥго исѣче и разграби мстислав же съ ꙗрополком совокуписта
воѣ хотѧще ити на всеволода про ꙗрослава и всеволодъ посла сѧ по половцѣ и приде
ихъ з҃ тысѧщь со селукомь и с ташемъ и сташа ѹ ратьмирѣ дубровы за выремь
послали бо бѧхуть послы ко всеволоду и не пропустиша их опѧть ꙗрополчи бо бѧхуть
посадници по всеи семи и мстиславича изѧслава посадилъ курьскѣ и изъимаша послы
ихъ на локнѣ и приведоша и къ ꙗрополку и половци не вземше вѣсти ѿ ѡлговичь
сотснувше си с бѣгом возворотиша сѧ мстиславу же боле налѣгающю на всеволода
река ѥму повелъ ѥси половци и не ѹспѣлъ ѥси ничтоже ѡному же боле емшю сѧ мольбѣ
и болѧры подъѹчаꙗ и дары даꙗ и тако пребыс все лѣто до зимы и приде ꙗрославъ из
мурома и поклони сѧ местиславу река хрсь ѥси ко мнѣ цѣловалъ поиди на всеволода
и всеволодъ боле поча молити сѧ мстиславу не ѹспѣꙗше противу хрсьному цѣлованью
бѧшеть бо в ты дн҃и григореи игуменъ стаг андрѣꙗ иже бѣ любим володимеру честенъ
же ѿ мстислава и ѿ всѣх людии то же не дадѧшеть на рать по ꙗрославѣ никомуже
молвити река на тѧ будеть грѣхъ аже переступишь хрсьное цѣлованье то есть льжѣе
неже прольꙗти кровь хрсьꙗньску и совкупи въсь сборъ иерѣискыи митрополита бо в
то времѧ не бѧше и рекоша мстиславу на ны буди то грѣх створи миръ и створи волю
ихъ и переступи хрсь къ ꙗрославу и плака сѧ того всѧ дн҃и живота своѥго и
ꙗрославъ иде ѡпѧть мурому В то же лѣт посла кнѧзь мстиславъ братю свою на
кривичѣ четырми пути вѧчеслава ис турова андрѣꙗ из володимерѧ а всеволодка из
городна и вѧчеслава ꙗрославича исъ кльчьска тѣмь повелѣ ити къ изѧславлю а
всеволоду ѡлговичю повелѣ ити с своею братѥю на стрѣжевъ к борисову и ивана
воитѣшича ту же посла с торкы и сн҃а своѥго изѧслава ис курьска с своим полком
посла и на логожескъ а другаго сн҃а своѥго ростива посла с смолнѧны на дрьютескъ
рекъ имъ в одинъ дн҃ь всѣм пустити на воропъ мсца авгус въ д҃ дн҃ь изѧслав же
ѹскори дн҃емъ передъ братьею и заꙗ люди ѿ города ѡни же ѹстрашивше сѧ передаша
сѧ а изѧславци почаша бити сѧ с вѧчеславомъ и съ андрѣемъ изѧслав же перестрѧпъ
два дн҃и ѹ логожьска иде пакы зѧславлю къ стрыема своима водѧ с собою и
брѧчислава зѧтѧ своѥго иже бѧше пошелъ къ ѡц҃ю своему бывъ бо посредѣ пути и
ѡстрашивъ сѧ не мога поити ни сѣмо ни онамо и иде шюрину своѥму в руцѣ и лгожаны
приведе иже бѧше велъ из логожьска и видѣвши изѧславци кнѧзѧ своѥго и логожаны
ꙗже бес пакости суть переꙗти и даша сѧ рекше вѧчеславу призови ны б҃а ꙗко нас не
даси на щитъ и бывшю вечеру воротиславъ андрѣевъ тысѧчьскыи и иванко вѧчеславль
въсласта ѡтрокы своѣ в городъ и свитающю ѹвѣдѣвше вси вои тако взѧша и нощи и
едва мстиславны товаръ ѹблюдоша и то с нужею бьюще сѧ и тако възаратиша сѧ со
многым полоном потом же и новгородци придоша со мстиславичемъ со всеволодомь к
неколочю и тако пополочане сътснувше си выгнаша дв҃да и с сн҃ъми и поемше
роговолода идоша къ мстиславу просѧще и собѣ кнѧзем и створи волю ихъ мстиславъ
и поимше роговолода ведоша и полотьску В се же лѣт престави сѧ изѧславъ
ст҃ополъчичь мсца декаб въ г҃і дн҃ь а погребенъ быс въ к҃ д дн҃ь В лѣт ѕ҃ х҃ л҃
ѕ Престави сѧ кнѧзь полотьскыи борисъ В се же лѣт Выс вода велика потопи люди
жита и хоромы ѹнесе В се же лѣт преꙗша црк҃вь дмитриꙗ печерѧне и нарекоша ю
петра съ грѣхом великим и неправо В то же лѣт заложи црк҃вь мьстиславъ кнѧзь
камену стаг ѳеѡдора Ѡ сих же всеславичих сице есть ꙗко сказаша вѣдущии преж ꙗко
роговолоду держащю и владѣющю и кнѧжащю полотьскꙋю землю а володимеру сущю
новѣгородѣ дѣтьску сущю еще и погану и бѣ ѹ него добрына воевода и храборъ и
нарѧденъ мужь и сь посла к роговолоду и проси ѹ него дщере за володимера ѡн же
реч дъщери своеи хощеши ли за володимера ѡна же реч не хочю розути робичича но
ꙗрополка хочю бѣ бо роговолодъ перешелъ изъ заморьꙗ имѣꙗше волость свою полтескъ
слышавше же володимеръ разгнѣва сѧ ѡ тои рѣчи ѡже реч не хочю ꙗ за робичича
пожали си добрына и исполни сѧ ꙗрости и поемше вои идоша на полтескъ и побѣдиста
роговолода рогъволодъ же вбѣже в городъ и приступивъще к городу и взѧша городъ и
самого ꙗша и жену ѥго и дщерь ѥго и добрына поноси ѥму и дщери ѥго нарекъ еи
робичица и повелѣ володимеру быти с нею пред ѡц҃мь еꙗ и мт҃рью потом ѡц҃а еꙗ ѹби
а саму поꙗ женѣ и нарекоша еи имѧ горислава и роди изѧслава поꙗ же пакы ины жены
многы и нача еи негодовати нѣколи же ему пришедшю к неи и ѹснувшю хотѣ и
зарѣзати ножемь и ключи сѧ ѥму ѹбудити сѧ и ꙗ ю за руку ѡна же реч сжалила си
бѧхъ зане ѡц҃а моѥго ꙋби и землю ѥго полони мене дѣлѧ и се нынѣ не любиши мене и
съ младенцем симь и повелѣ ею ѹстроити сѧ во всю тварь цсрьскую ꙗкоже в дн҃ь
посага ѥꙗ и сѣсти на постели свѣтлѣ в храминѣ да пришедъ потнеть ю ѡна же тако
створи и давши же мечь сынови своѥму изѧславу в руку нагъ и реч ꙗко внидеть ти
ѡц҃ь рци выступѧ ѡч҃е ѥда ѥдинъ мниши сѧ ходѧ володимеръ же реч а хто тѧ мнѣлъ
сдѣ и повергъ мечь свои и созва болѧры и повѣда им ѡни же рекоша ѹже не ѹбии еꙗ
дѣтѧти дѣлѧ сего но въздвїгни ѡтчину еꙗ и даи еи с сыном своимъ володимеръ же
ѹстрои городъ и да има и нареч имѧ городу тому изѧславль и ѿтолѣ мечь взимають
роговоложи внуци противу ꙗрославлим внуком В лѣт ѕ҃ х҃ л҃ з Престави сѧ ꙗрославъ
ст҃ославичь муромѣ в то же лѣт престави сѧ михалко вѧчеславичь в то же лѣт
поточи мстиславъ кнѧзь полотьскыѣ цсрюгороду с женами и с дѣтьми В лѣт ѕ҃ х҃ л҃
и Посла мстиславъ сн҃ы своꙗ всеволода и изѧслава и ростислава с дружиною ихъ на
чюдь и взѧша и и дань на нь възложиша В лѣт ѕ҃ х҃ л҃ ѳ Мстиславъ ходи на литву и
вземъ полонъ многъ и вороти сѧ ѡпѧть В то же лѣт заложи црк҃вь мстиславъ ст҃ыꙗ
бц҃а пирогощюю В лѣт ѕ҃ х҃ м҃ Престави сѧ мстиславъ сн҃ъ володимерь мсца април
въ д҃і дн҃ь И сѣде по немь брат ѥго ꙗрополкъ кнѧжа кыевѣ людье бо кыꙗне послаша
по нь В то же лѣт ꙗрополкъ приведе всеволода мстиславича из новагорода и да ему
переꙗславль по хрсьному цѣлованью акоже сѧ бѧше ѹрѧдил с братом своим
мстиславомь по ѡтню повелѣнью акоже бѧше има далъ переꙗславль съ мстиславом съ
заѹтрьꙗ сѣде в нем а до ѡбѣда выгна и гюрги приѣхавъ с полком на нь и сѣде гюрги
дн҃ии и҃ и выведе и ꙗрополкъ хрсьнаго ради цѣлованьꙗ и посла по другаго
мстиславича в полтескъ и приведе и с клѧтвою ѡн же ѡставивъ брата ст҃ополка в
полотьскѣ и приде в переꙗславль на гсжинъ дн҃ь полочане же рекше лишает сѧ насъ
и выгнаша ст҃ополка а василка посадиша ст҃ославича видѣв же то ꙗрополкъ ѹлади сѧ
с братьею и да переꙗславль вѧчеславу а изѧслава выведе с нужею и тое же зимы
даша изѧславу туровъ и пинескъ к мѣньску то бо бѧшеть ѥго остало сѧ передьниѣ
волости ѥго В лѣт ѕ҃ х҃ м҃ а Ꙗрополкъ посла мстиславича изѧслава къ братьи
новугороду и даша дани печерьскыѣ и ѿ смолиньска даръ и тако хрсь цѣловаша и
поча лишати сѧ вѧчеславъ переꙗславлѧ и дошедъ городца вороти сѧ ѡпѧть В лѣт ѕ҃
х҃ м҃ в Престави сѧ маркелъ епспъ переꙗславьскыи мсца генвар въ ѕ҃ В ту же зиму
выиде вѧчеславъ ис переꙗславлѧ и иде ѡпѧть турову не послушавъ брата своѥго
ꙗрополка В лѣт ѕ҃ х҃ м҃ г Георгии кнѧзь володимеричь испроси ꙋ брата своѥго
ꙗрополка переꙗславль а ꙗрополку вда суждаль и ростовъ и прочюю волость свою но
не всю В то же лѣт ис турова иде изѧславъ в мѣнескъ ѿтолѣ же иде новугороду к
братьи и сложиша сѧ ѡлговичи и с дв҃довичи и всташа вси на рать и иде
мстиславичь всеволодъ и изѧславъ на ростовъ и на волзѣ воротиша сѧ новгородьци и
иде всеволодъ ѡпѧть новугороду а изѧславъ ѡста на волоцѣ на ту же ѡсень ѹвѣдавъ
ѡже идеть ꙗрополкъ съ братьею к чернигову и иде тамо же В то же лѣт про то
заратиша сѧ ѡлговичи с володимеричи и идоша ꙗрополкъ гюрги андрѣи к чернигову на
ѡлговичѣ и сташа не дошедше города и стоꙗше нѣколико дн҃ии и воротиша сѧ ѡпѧть
мсцѧ ноꙗб Тоѥ же зимы придоша ѡлговичи с половци и взѧша городокъ и нѣжатинъ и
село пожгоша и баручь пожгоша а людье ѹидоша и многъ полонъ взѧша скоты и конѣ
Тоѥ же зимы погремѣ мсца декаб въ і҃ Тоѥ же зимы ꙗрополкъ согна воѣ кыѥвьскыꙗ а
гюрги переꙗславцѣ и стоꙗша и҃ дн҃ии ѹ кыева и ѹмири сѧ ꙗрополкъ со всеволодом и
даша переꙗславль андрѣеви брату своѥму а володимерь изѧславу мстиславичю Тоѥ же
зимы биша сѧ новгородци с ростовци и побѣдиша ростовци новгородцѣ и побиша
множство ихъ и воротиша сѧ ростовци с побѣдою великою В лѣт ѕ҃ х҃ м҃ д Приведе
ꙗрополкъ брата своѥго андрѣꙗ из володимерѧ переꙗславлю кнѧжитъ В то же лѣт
почаша съ ѡлговичи рать имѣти и начаша воевати села и городы по сулѣ и придоша к
переꙗславлю и многы пакости створиша и ѹстьѥ пожгоша и ѿидоша и сташа на супои и
изидоша противу имъ володимеричи и бывшю сступленью ѡбѣма полкома и биша сѧ
крѣпко но вскорѣ побѣгоша половци ѡлговичь и погнаша по нихъ володимерича
дружина лучшаꙗ и биша и женучи много и воротиша сѧ ѡпѧть на полчище и не
ѡбрѣтоша кнѧжеѣ вои и впадоша ѡлговичемъ в руцѣ и тако изъимаша и держаще стѧгъ
ꙗрополчи и ꙗша боꙗръ много двд҃а ꙗруновича тысѧчьскаго кыевьскаго и станислава
добраго тудъковича и прочих много И внукъ володимерь василко маричиниць ѹбьенъ
быс ту а володимеричи придоша кыеву се же сдѣꙗ сѧ мсца авгус въ и҃ дн҃ь И паки
крамола быс в них не мала шедши бо ти же ѡлговичи с половци взѧша треполь и
халѣпъ пуста и придоша г кыеву хотѧще бити сѧ с с володимеричи и прольꙗти кровь
хотѧще хрсьꙗньскую хвалѧше сѧ в гордости своеи и б҃ъ не вда имъ того створити а
ꙗрополкъ собра вои многы с братьѥю своею моглъ бы сѧ бити с ними но того не
створи б҃а сѧ ѹбоꙗвъ но ꙋмири сѧ с ними и идоша к чернигову ѡпѧт В то же лѣт
престави сѧ симеѡнъ епспъ володимерьскыи В лѣт ѕ҃ х҃ м҃ е Поставиша епспа
мануила скопца смолиньску потом другого скопца володимерю епспа ѳеѡдора В лѣт ѕ҃
х҃ м҃ ѕ Мстиславичь всеволодъ внукъ володимерь ѥгоже выгна новгородци ѿ себе ѡн
же приде к стрыѥви своѥму ꙗрополку кыѥву и да ѥму вышегородъ и ту сѣдѣ лѣт ѡдино
и придоша по нь плесковичи Сдумавше с новгородци коснѧтинъ тысѧчьскыи а ис
плескова жирѧта с ыною дружиною и пребыс тамо мало и сконьча животъ свои и
положиша и ѹ црк҃ве ст҃ыꙗ троца юже бѣ самъ создалъ В то же лѣт престави сѧ
еѹфимьꙗ володимерна и положена быс на берестовѣмь ѹ ст҃го сп҃са Тое же зимы
выгнаша новгородци ѡлговича из новагорода а гюргевича поꙗша ростислава кнѧжитъ ѹ
себе Того же лѣт послаша ѡлговичи по половци и начаша воевати по сулѣ андьрѣѥви
же не могущю супротивити имъ а ѿ братьи не быс ѥму помощи и всхотѣ лишити сѧ
переꙗславлѧ и тако быс пагуба посулцем ѡво ѿ половець ѡво же ѿ своихъ посадникъ
и тако ѹвѣдѣвше ѡлговичи ꙗко андрѣеви не быс помощи ѿ братьѣ и лестными словесы
акы бес печали и створиша Того ж лѣт ꙗша ѡлговичи ст҃ослава бѣжаща из новагорода
и приде вѣсть ꙗрополку и ѿтолѣ больми почаша воевати ѡлговичи и приведоша
половець множьство и взѧша прилукъ и хотѧща поити г кыеву и ѹвѣдѣша ѡже ꙗрополкъ
доспѣлъ с братьею своею и идоша ѡпѧт к чернигову ꙗрополку же скопившю множьство
вои ростовцѣ полочаны смолнѧне ѹгры галичане и берендѣевъ л҃ тысѧчь и кыꙗне
переꙗславци володимерци туровци и бѣ множство вои и поиде чернигову и людье
чернивци возпиша ко всеволоду ты надѣѥши сѧ бѣжати в половцѣ а волость свою
погубиши то к чему сѧ ѡпѧть воротишь луче того ѡстани сѧ высокѹмьꙗ своѥго и
проси си мира мы бо вѣмы млсрдье ꙗрополче ꙗко не радует сѧ крови пролитью но б҃а
ради всхощеть мира то бо сблюдаѥть землю русскую всеволод же то слышавъ ꙗко
вниде в сѧ и реч луче ес смирити сѧ б҃а ради и посла с покореньем къ ꙗрополку
испроси миръ и цѣловаша чстныи крстъ и створи миръ и разидоша сѧ славѧще б҃а И
посемь пакы створиста миръ ꙗрополкъ со свеволодом ѡлговичемь и дары многы межю
собою даꙗше и идоста разно в своꙗ си и на ту нощь дивно быс знаменье на нб҃си
Тоѥ же ѡсени престави сѧ бл҃говѣрныи кнѧзь ꙗрополкъ володимеричь мсца феврал въ
и҃і дн҃ь И положенъ быс ѹ стаг андрѣꙗ и вниде вѧчеславъ брат ѥго в кыѥвъ и людем
с митрополитом срѣтшим ѥго и посадиша и на столѣ прадѣда своѥго ꙗрослава мсца
феврал въ к҃ в дн҃ь И приде ѡлговичь с вышегородци пристроивъ сѧ с братьею своѥю
и присылаꙗ к вѧчеславу иди з добромъ из города ѡн же не хотѧ крови пролити не би
сѧ с ними и смири и митрополитъ и ѹтверди ꙗ крстмь чстнымъ и иде ѡпѧть турову а
всеволодъ вниде в кыевъ мсца марта въ е҃ дн҃ь а в черниговѣ посади володимера
двд҃вича В лѣт ѕ҃ х҃ м҃ з Сѣде ѡлговичь в кыѥвѣ и нача замышлѧти на володимеричѣ
и на мстиславичѣ надѣꙗ сѧ силѣ своеи и хотѣ сам всю землю держати с своею братѥю
искаше подъ ростиславом смолиньска а подъ изѧславом володимерѧ и посла воѣ на
изаслава река иди из володимерѧ и дошедше горины пополошивше сѧ бѣжаша ѡпѧть и
тогда всеволодъ приведъ брата ис курьска ст҃ослава и иде с ним переꙗславлю на
андрѣꙗ и хотѧше выгнати андрѣа а брата своѥго посадити а андрѣеви реч иди курску
и андрѣи тако реч сдумавъ с дружиною своею лѣплѣѣ ми того см҃рть а с своею
дружиною на своеи же воѡчинѣ и на дѣднѣ нежели курьское кнѧженье ѡц҃ь мои
курьскѣ не сѣдѣлъ но в переꙗславли и хочю на своеи ѡчинѣ см҃рть приꙗти ѡже ти
брате не до сыти всю землю русскую держаще а хочешь и сеѥ волости а ѹбивъ мене
тобѣ то волость а живъ не иду из своѥѣ волости ѡбаче не дивно нашему роду Тако и
преже было же ст҃ополкъ про волость же ци не ѹби бориса и глѣба а самъ ци долго
живе и стоꙗше всеволодъ на днѣпрѣ и посла ст҃ослава брата своѥго к переꙗславлю с
полкы и ѹсрѣтоша и аньдрѣева дружина и биша сѧ с ними и поможе б҃ъ андрѣѥвичем
на ст҃ослава и гониша по них до коранѣ а далѣ не пусти андрѣи дружины своѥꙗ и
заѹтра миръ створиша и на ту нощь загорѣ сѧ городъ мсцѧ семтѧбрѧ въ а҃ дн҃ь но
не ѿ ратных по том же лѣт приде половечскаꙗ землѧ всѧ и кнѧзи половечскиѣ вси на
миръ и ходїста к ним всеволодъ ис кыева а андрѣи ис переꙗславлѧ к малотину и
створиша с ними миръ Того же лѣт пустиша новгородци гюргевича ѿ себе а ко
всеволоду пустиша дѣти своѣ в тали рекуще пусти к нам ст҃ослава и посла к ним
ст҃ослава кнѧжитъ В лѣт ѕ҃ х҃ м҃ и Новгородци выгнаша ст҃ослава а ко всеволоду
прислаша епспа с мужи своими Рекуще даи нам сн҃ъ свои а ст҃ослава не хочем и
посла к ним сн҃ъ свои и бывшю ѥму черниговѣ и новгородци сдумавше рекоша
всеволоду не хочем сн҃а твоѥго ни брата ни племени вашего но хочем племени
володимерѧ всеволодъ же посла по них и вороти епспа с ними и держа и съ епспмъ а
новгородци сдумавше рекоша даи ны шюрина своѥго мстиславича всеволодъ же не хотѧ
перепустити новагорода володимеричем призва шюрина своꙗ и да има берестии река
новагорода не березѣта ати сѣдѧть ѡ своеи силѣ кдѣ си кнѧзь ни налѣзуть а
новгородци держа зиму и лѣто и съ епспмъ В лѣт ѕ҃ х҃ м҃ ѳ Новгородци не стерпѧче
безо кнѧзѧ сѣдити ни жито к ним не идѧше ниѿкуду же и емлюще метахуть и в
погробъ а ѡнѣмъ не стерпѧщем шедше к гюргеви рекоша ѡже к нам не пуститъ
ѡлговичь ст҃ополка а мы ѡлговича не хочем а любо к нам самъ поиди любо сн҃а
пусти и посла к ним сн҃а своѥго ростислава Тое же зимы престави сѧ бл҃говѣрныи и
хсолюбивыи кнѧзь добрыи андрѣи володимеричь переꙗславли мсца генварѧ въ к҃ в
дн҃ь А въ третии межю десѧ похороненъ ѹ стаг михаила ѥгда же и несѧхуть к гробу
дивьно знаменье быс на нб҃си и страшно быша г҃ слн҃ца сиꙗюща межи собою а столпи
г҃ ѿ землѧ до нб҃се надо вьсѣми горѣ бѧше акы дуга мць ѡсобѣ стоꙗче и стоꙗша
знаменьꙗ та дондеже похорониша и Тоѥ же зимы престави сѧ всеволодъко
городецьскыи кнѧзь тогда же посла всеволодъ ис кыѥва на вѧчеслава река сѣдиши в
кыѥвьскои волости мнѣ достоить а ты иди переꙗславлю въ ѡчину свою в то же времѧ
поима городы гюргевы ѡлговичь и конѣ и скоты и ѡвцѣ и товаръ кдѣ что чюꙗ В то же
лѣт вспѧть ѹлади сѧ всеволодъ с шюринома своима и да има новъгородъ и посадиша
ст҃ополка новѣгородѣ а гюргевича заста новѣгородѣ и посла и къ ѡц҃ю В лѣт ѕ҃ х҃
н҃ Вниде вѧчеславъ в переꙗславль и турову иде ст҃ославъ всеволодичь врагъ же
роду хрсьꙗнску дьꙗволъ ражже срдце игореви ѡлговичю всхотѣ ити в переꙗславль и
пришедъ ста по стрѣкви и много пакости створиша села пожгоша и жита попасоша и
стоꙗше в҃ мсцѧ и приде изѧславъ из володимерѧ в помочь вѧчеславу ростислав же с
смолѧны поимавъ вълости ихъ д҃ городы и слышавше ѿидоша ѿ переꙗславлѧ а
вѧчеславъ спрашавъ сѧ съ всеволодом ѿда переꙗславль изѧславу мстиславичю а сам
иде турову а вниде изѧславъ в переꙗславль мсца генвар въ а҃ А всеволодъ посла
сн҃а своѥго ст҃ослава володимерю В туже зиму посла всеволодъ сн҃а своѥго
ст҃ослава и изѧслава двд҃вича с володимером с галичьскым в помочь володиславу на
братю ѥго на меншюю на болеславичѣ и снѧша сѧ вси ѹ чьрньска и воевавше воротиша
сѧ боле вземше мирныхъ лѧховъ нежели ратных В лѣт ѕ҃ х҃ н҃ а Всеволодъ ѡжени
сн҃а своѥго ст҃ослава василковною полотскаго кнѧзѧ Тоѥже зимы иде изѧславъ к
строеви своѥму гюргю и не ѹладивъ сѧ с ним иде к брату смолиньску и ѿтуду иде к
другому брату своѥму ст҃ополку новугороду тамо и зимова В лѣт ѕ҃ х҃ н҃ в Приде
изѧславъ из новагорода бывъ ѹ братьи своее Томже лѣт изѧславъ ѿда дщерь свою
полотску за борисовича за роговолода и всеволодъ кнѧзь кыевьскыи приде с женою и
со всѣми болѧры и с кыꙗны переꙗславлю на свадбу и ѿтуду расшедше сѧ и всѣдоша на
володимерка на галичь и ѿтуда же изѧслава двд҃вича посла в половцѣ повести ѣ на
володимера же и совокупи вѣ кнѧзи русскиѣ всеволодъ и иде к теребовлю и выиде
противу имъ володимеръ весь совкупивъ сѧ к теребовлю и ѹгры приведъ бана
королева ѹꙗ и не могоша бити сѧ зане бѧшеть рѣка серетъ идоша ѡбои подлѣ рѣку за
неделю къ звенигороду и на рожни поли не могоша сѧ бити зане володимеръ стоꙗ на
голыхъ горах приде же к нему изѧславъ двд҃вичь с половци переемъ два города
ѹшицю и микулинъ и иде володимеръ къ звенигороду и ста по сеи сторонѣ города а
володимеръ ѡб ону страну сшедъ з горы а межи ими рѣка мѣлка и повелѣ всеволодъ
чинити гати комуждо своѥму полку и заѹтра переидоша рѣку и взѧша горы за
володимеромъ володимеръ же мнѧ ако к нему идуть ста исполчивъ сѧ передъ городомь
на болоньи сим же полком не лзѣ бѧше бити сѧ с ними тѣсноты ради зане болота
пришла ноли подъ горы и заидоша и ѿ перемышлѧ и ѿ галича видѣвъше же то галичане
сътъснуша си рекуще мы сде стоимы а ѡнамо жены нашѣ възмуть и поча володимеръ
слати къ игореви река ѡже мѧ с братомь ѹмиришь то по его см҃рти помогу ти г
кыеву тѣм же перельсти игорѧ и игорь нача молити сѧ ко всеволоду и молбою и
гнѣваꙗ сѧ река не хочеши ми добра про что ми ѡбреклъ ѥси кыевъ а преꙗтелевъ ми
не вдаси пріимати и послуша ѥго всеволодъ и томже дн҃и створи миръ и к вечеру
въѣха володимеръ ко всеволоду всеволодъ же с своѥю братѥю ѹстрѣте и и цѣловавше
сѧ разидоша сѧ разно и да володимеръ всеволоду тысѧчю гривен серебра и двѣстѣ
тѣмь бо и бѧшеть ѹмолилъ и ѹверни ѥму всеволодъ ѹшицю и микулинъ еже бѣ заꙗлъ а
тѣмь серебром подѣли братю свою поченъ ѿ старѣиших и до менших и ѿтолѣ разидоша
сѧ в своꙗ си Томже лѣт заложена быс цр҃ки каневьскаꙗ всеволодомь кнѧземь мсца
июнѧ въ ѳ҃ В лѣт ѕ҃ х҃ н҃ г Пренесе блг҃овѣрнаꙗ кнѧгыни елена кнѧзѧ ꙗрополка из
гробници в цр҃квь стаг аньдрѣꙗ и положи и ѹ ꙗнъкы и митрополитъ михаилъ
цсрюгороду В тоже лѣт иде игорь с братьѥю своѥю на лѧхы а другым в помочь Тогоже
лѣт кыѥвъ погорѣ половину подольꙗ В лѣт ѕ҃ х҃ н҃ д Приде володимеръ и взѧ
прилукъ и совокупи всеволодъ братью свою на радосыни и сложи путь с бориша дн҃и
на володимера и нареч ѡба изѧслава ѡставити дома и перебы нѣколико и разболѣ сѧ
велми и везоша и вышегороду и тамо сконча сѧ мсца июлѧ въ л҃ дн҃ь И вниде игорь
в кыевъ и негодно быс людемъ и послаша сѧ переꙗславлю къ изѧславу рекуще поиди
кнѧже хочемъ тебе и слышавъ же се изѧславъ сжали си и поиде с дружиною своею и с
переꙗславци взем млт҃ву въ ст҃ѣмь михаилѣ ѹ ѥпспа ѥѹфимьꙗ и перешедъ днѣпръ
поиде и приде к нему переньлѣѥвъ нѣколико и пришедъ ста на желѧни игорь же поиде
противу ѥму с братом своимъ ст҃ославомь и бывшим имъ ѹ ѡлговы могылы и не
доѣхавше игорь с братом изѧслава побѣгоста и бѣжачих изъимаша а других избиша а
ини истопоша в водах а дгугыѣ изъимаша в городѣ се же ес пособьѥм бж҃ьимъ и
силою чстнаго крста и заступленьем стаг михаила и млт҃вми ст҃ыꙗ бц҃а се же быс
мсца августа въ г҃і дн҃ь и вниде изѧславъ в кыѥвъ хвалѧ и славѧ б҃а ѡ таковѣи
помощи ѥго и выдоша противу ѥму множство народа и игумени с черноризци и попове
всего города кыѥва в рїзах и по д҃.хъ дн҃хъ емше игорѧ в болотѣ приведоша к нему
и посла и в манастырь на выдобычь а ѿтудѣ переꙗславлю и всадиша и в порубъ в
манастырѣ ѹ стаг їѡана и приставиша к нему сторожѣ и тако сконча сѧ волость
игорева а брат ѥго ст҃ославъ ꙋбѣжа новугороду с малою дружиною и слышавше
половечьстии кнѧзи створившеѥ сѧ надъ игорем прислаша слы ко изѧславу мира
просѧще Вѧчеслав же се слышавъ надѣꙗ сѧ на старѣишиньство послушавъ болѧръ своих
ѿ радости не приложивъ чти къ изѧславу ѿꙗ городы ѡпѧт иже бѧше ѿ него всеводъ
ѿꙗлъ не токмо же то но и володимерь заꙗ и посади в нем андрѣѥвича изѧслав же
пославъ брата своѥго ростислава ѿꙗ оу него городы ѡпѧт и посадникы исковавъ
приведе и туровьскаго епспа ꙗкима сн҃а же своѥго ꙗрославъ посади туровѣ В тоже
лѣт иде изѧславъ к двд҃вичема на снем и посла ꙗ на ѡлговича с сн҃мъ своим
мстиславом и поидоша к новугороду и много зла створиша ѡколо новагорода и бѣжа
корачеву и посла по нем изѧславъ шварна и изѧслава двд҃вича и взѧша полона много
ꙋ корачева ст҃ослав же воротивъ сѧ прогна нашѣ ѡпѧть а сам бѣжа в вѧтичѣ и
воротиша сѧ в своꙗ си Игорь же слышавъ в порубѣ сыи ѡже идет изѧславъ на брата
ѥго домоли сѧ пославъ къ изѧславу гл҃ѧ ѥда быхъ сѧ постриглъ и повелѣ изѧславъ
пострищи и епспу переꙗславскому еоуфимью и пришедъ постриже и мсца генварѧ въ е҃
дн҃ь Тоѥже зимы престави сѧ блг҃овѣрнаꙗ кнѧгини марица дщи володимерѧ мсца тогож
въ к҃ в недлю А в понедѣлник вложена быс в гробъ в своѥи црк҃ви в неиже и
постриже сѧ В лѣт ѕ҃ х҃ ѯ҃ а Посла изѧславъ сн҃а своѥго мстислава на половци к
песлу зане пакостѧхуть тогда по сулѣ ѡнъ же не дошедъ ихъ възврати сѧ вспѧть На
туже ѡсень посла и ѡц҃ь свои противу мачесѣ с володимеромъ съ андрѣевичем и с
берендѣи и ходиша до ѡлешьꙗ и не ѡбрѣтше ѥе възвратиша сѧ ѡпѧт На туже зиму
изѧславъ совкупивъ сѧ с братьею своѥю поиде на володимерковича в галичь и
пришедшю же ѥму к теребовлю здумаша болѧре володимерковича и рѣша кнѧзю своѥму
ты ѥси ѹ насъ кнѧзь ѡдинъ ѡже тобѣ сѧ что створить то что нам дѣꙗти а поѣди
кнѧже к городу атъ мы беем сѧ сами со изѧславомъ а кто нас будеть живъ а
прибѣгнеть к тобѣ а тогда сѧ затворим в городѣ с тобою изѧслав же перешедъ к ним
чересъ рѣку сьртъ и сступиша сѧ битъ и быс сѣча зла и межю ими смѧтеньѥ не
вѣдѧхуть котории суть побѣдили изѧславъ бо женѧшеть галичаны а галичане
изѧславлю дружину и сн҃а ѥго изѧславу же не вѣдущю и творѧщю побѣдившю галичаны
брат ѥго бѣжалъ бѧшеть ст҃ополкъ и с володимером и сн҃ъ ѥго мстиславъ тогда же
изѧславъ изъима галичьскыѣ мужи а галичане изъимаша изѧславлѣ мужи на розгонѣ и
ѡста сѧ изѧславъ с малою дружиною на полчищи и постави стѧгы галичьскыѣ и
поидоша галичане подъ своѣ стѧгы и изъимаша множьство колодникъ на туже нощь
ѹбоꙗвъ сѧ изѧславъ зане бѣ ѡстал сѧ на полку с малою дружиною река да не выспут
сѧ на нас из города повелѣ избити колодникы а лутшиѣ ихъ мужи веде с собою г
кыѥву⁘ В лѣт ѕ҃ х҃ ѯ в҃ Посла изѧславъ сн҃а своѥго второе противу мачесѣ своеи
бѣ бо повелъ жену собѣ изъ ѡбезъ и ѹстрете ю мстиславъ в порозѣхъ и приведе ю г
кыѥву а сам иде переꙗславлю изѧслав же створивъ свадбу поꙗ ю женѣ В тоже лѣт
выгнаша изѧславича новгородци ꙗрослава а ростиславича романа посадиша В тоже лѣт
поиде гюрги с ростовци и с суждалци и со всѣми дѣтми в русь и быс моръ в коних
во всѣх воихъ ѥго акоже не былъ николиже пришедшю же ему в вѧтичѣ и ста не
дошедъ козельска и приѣха к нему мало половець ѡн же здумавъ с мужи своими и з
дѣтми и с половци посла сн҃а соѥго глѣба в половци а сам вороти сѧ ѡпѧт суждалю
В тоже лѣт престави сѧ ст҃ополкъ мстиславичь и посади в него мѣсто сн҃а своѥго
ꙗрослава володимери В тоже лѣт престави сѧ глѣбоваꙗ гюргевича суждали На туже
ѡсень престави сѧ изѧславъ мьстиславичь мсца ноꙗб въ г҃і дн҃ь И наѹтриꙗ на
филиповъ дн҃ь положиша и ѹ ст҃го феѡдора въ ѡтни ѥму манастыри тогда же слышавъ
изѧславъ двд҃вичь см҃рть изѧславлю приѣха ко днѣпру подъ кыѥвъ и посла к
вѧчеславу и ко мстиславу къ изѧславичю река аще есмъ тогда не былъ надъ братом
своимъ а повелита ми ѡтъшедъ ѡплачю гробъ ѥго тогды же здумавъ вѧчеславъ со
мьстиславомь и с мужи своими не пустиша ѥго г кыѥву зане и еще не пришелъ бѧшеть
ростиславъ изъ смолиньска тогды же приде ростиславъ и посадиша и кыꙗне в кыевѣ
рекуще ѥму ꙗкоже брат твои чтилъ вѧчеслава такоже и ты чти а до твоѥго жївота
твои кыѥвъ тогды же приде глѣбъ гюргевичь со мьножьствомь половець к переꙗславлю
на мстислава на изѧславича переꙗславци же бьꙗхуть сѧ с ними крѣпко и не ѹспѣв же
глѣбъ с половци ничтоже иде прочь и тогды же ида взѧ пирѧтинъ с половци тогды же
ростиславъ ст҃ославца поима всеволодича и мстислава изѧславича и кыꙗны и торкъ
мало поиде к чернигову на дв҃довича изѧслава рекуще да бы ны ѹпередити до гюргѧ
а любо и проженем ли примирим к собѣ перешедшим же имъ днѣпръ приде к нему вѣсть
стрыи ти ѹмерлъ вѧчеславъ ѡн же ѡставѧ полкы свои с ст҃ославомъ а сам ѣха г
кыѥву и положи стрыꙗ своѥго с великою чстью ѹ ст҃ое софьи а сам же поима прокъ
дружины вѧчеславлѣ поиде к чернигову слышав же изѧславъ двд҃вчь посла сѧ по
глѣба по гюргевича да придет к нему с половци в борзѣх бѣ бо тогда глѣбъ на сулѣ
глѣбъ же приде с половци к нему в борзѣх ростиславъ же и всеволодичь и мстиславъ
пришедше сташа ѹ боловеса изѧслав же и глѣбъ с половци выдоша противу имъ
стрѣлцем же стрѣлѧющим сѧ ѡ рѣцѣ ростислав же видѣвъ множьство половець ѹбоꙗ сѧ
начатъ слати сѧ къ изѧславу мира просѧ поча даꙗти подъ собою кыѥвъ а подъ
мстиславом переꙗславль мстислав же то слышавъ ѡже даѥть под ним переꙗславль реч
строѥви своѥму ѡже ѿдаѥшь подо мною переꙗславль да не будеть мнѣ переꙗславлѧ ни
тобѣ кыѥва и повороти конѧ мстиславъ с дружиною своѥю ѿ стрыꙗ своѥго и ѡни же то
видѧще побѣгоша вси половци же погнаша по них и многы избиша а другых множство
изъимаша и розбѣгоша сѧ ростиславъ на любечь бѣжа к смолиньску а мстиславъ и
ст҃ославъ всеволодичь бѣжаста г кыѥву тогды же ꙗша всеволодича половци а
мстиславъ ѹтече с ростиславичем и с ст҃ославомъ и пришедъ мстиславъ в
переꙗславль поима жену свою иде в луческъ тогды же тѧжько быс кыꙗномъ не ѡстал
бо сѧ бѧшеть ѹ них никаковъ кнѧзь и послаша кыꙗне епспа демьꙗна каневьскаго по
изѧслава по двд҃вча рекуще поиди г кыеву атъ не возмуть нас половци изѧслав же
вниде в кыевъ а глѣба посла переꙗславлю тогда же много зла створиша половци
ѡколо переꙗславлѧ пожгоша бо села всѧ и и летьскую божницю ст҃ою мчн҃ку зажгоша
Тоеже зимы пошел бѣ ѹже гюрги в русь слышавъ см҃рть изѧславлю и быс противу
смолинску ѥму вѣсть брат ти ѹмерлъ вѧчеславъ а ростиславъ побѣженъ а изѧславъ
сѣдить кыевѣ а глѣбъ переꙗславли тогды же новгородци пришедше к гюргеви поꙗша ѹ
него сн҃а мстислава кнѧзѧ собѣ тогда же ростиславъ прибѣгъ с полку смолиньску
высла сѧ к стрыеви своѥму просѧ ѹ него мира гюрги же не помѧна злобы брата ѥго и
ѥго давъ ѥму миръ а сам иде г кыѥву пришед же ста ѹ стародуба и ту приѣха к нему
ст҃ославъ ѡлговичь велѧ ѥму приꙗти в любовь сн҃овца своѥго всеволодича гюрги же
и тому миръ дасть повелѣвъ ѥму поити по собѣ г кыѥву а сам поиде г кыѥву идущю
же ѥму нача слати гюрги и ст҃ославъ къ изѧславу велѧ ѥму ис кыева ити бѣ же
свѣтенъ ст҃ославъ ѡ сѣдѣньи изѧславли ѡн же не хотѧше ити ис кыѥва зане ѹлюбѣлъ
ѥму кыевъ ст҃ослав же ѡста черниговѣ а гюрги ста ѹ моровииска тогды же посла сѧ
изѧславъ к нему река ци сам ѥсмъ сѣлъ кыевѣ посадили мѧ кыꙗне гюрги же посла ко
изѧславу река мнѣ ѡтчина кыевъ а не тобѣ тогда же высла сѧ к нему изѧславъ река
не створи ми пакости а се твои кыевъ гюрги же млствъ сыи ѡбѣща сѧ ѥму тако
створити бл҃годарѧ б҃а вниде в кыѥвъ и сѣде на дѣдни и на ѡтни столѣ тогды же
сѣдъ роздаꙗ волости дѣтем своимъ андрѣꙗ посади вышегородѣ а бориса туровѣ а
глѣба переꙗславлї а василкови вда поросье Тоеже весны пришедше половци воеваша
по роси берендѣеве же гониша по них и избиша ꙗ а другыѣ изъимаша В лѣт ѕ҃ х҃ ѯ г
Иде гюрги на снемъ противу половцемъ г каневу половци же приѣхавше к нему почаша
просити братьѣ своее ихже бѧху изъимали берендѣи берендѣеве же не даша ихъ рекше
мы того дѣлѧ ѹмираѥм за русьскую землю и головы свои складываемъ половци же
поимавше дары ѹ гюргѧ и ѣхаша прочь мира не створивше и много пакостии створиша
ѡколо переꙗславлѧ Тогож лѣт посла гюргю гюргѧ ꙗрославича с жирославомъ и с
вѧчесла вли внукы на мстислава на изѧславича и выгнашаша и ис пересопницѣ в
луческъ тогды же гюрги повелѣ зѧтю своѥму ꙗрославу ити на нь к лучьску мстислав
же ѡставѧ брата ꙗрослава в лучьскѣ а сам иде в лѧхы володимерковичь жь и
володимеръ мачешичь не ѹспѣша ѥму ничтоже воротиша сѧ ѡпѧт Тогож лѣт приде
кнѧгыни гюргева в кыевъ и суждалѧ В тоже лѣт приде ростиславъ г кыеву повабленъ
к стрыевѣ своѥму поча молити сѧ ѥму ѡ братичичихъ своихъ гюрги же послушавъ ѥго
посла по нь по володимера и по мстислава и по ꙗрослава володимеръ же и ꙗрославъ
придоста а мстиславъ не смѣ река иметь мѧ гюрги гюрги же сею приимъ в любовь а
ко мстиславу посла со хрьснымъ цѣлованьем и того приꙗ в любовь Тогоже лѣт приде
к гюргеви галичьскаꙗ помощь зане бѣ почалъ рать замышливати двд҃вичь Тогож лѣт
придоша из нова половьци на миръ и сташа по дубеньцю ѡли и до верхъ супоꙗ гюрьги
же поима ростислава и володимера и ꙗрослава и галичьскую помощь и иде на снемъ г
каневу и посла к половцемъ река поидѣте ко мнѣ на миръ ѡнѣх же приѣха мало акы
на розглѧду и рекоша приѣдемъ к тобѣ заѹтра вси и на ту ночь бѣжаша вси гюрги же
възврати си в кыевъ и тогда здумавъ с сыновци своими посла к двд҃вчю изѧславу
река хочеш ли к нам внити в миръ а мы к тобѣ ѡн же видѣвъ гюргѧ совокупивша сѧ с
сыновци своими цѣлова к ним крсь и тогда гюрги ѿпусти сыновци своѣ прочь когождо
в своꙗ си Тогож лѣт иде андьрѣи ѿ ѡц҃а своѥго суждалю и принесе ида икону ст҃ую
бц҃ю юже принесоша въ единомь корабли с пирогощею изъ цсрѧграда и вкова в ню
боле трии десѧтъ гривенъ золота кромѣ серебра и каменьꙗ драгаго и женчюга и
ѹкрасивъ ю постави и в црк҃ви своеи володимери Тоеже зимы ѡжени гюрги сн҃а
своѥго глѣба в руси изѧславною двд҃вча Тоеже зимы ѡжениша новгородци мстислава
гюргевича и поꙗша за нь петровну михалковича В лѣт ѕ҃ х҃ ѯ҃ д Престави сѧ
феодосъ игуменъ печерскыи и по немъ нифонтъ епспъ новгородьскыи мсца априлѧ въ
и҃і дн҃ь И положиша и в печерьстѣмь манастырѣ В тоже лѣт приде митрополитъ изъ
цсрѧграда костѧнтинъ и приꙗтъ ѥго кнѧзь с честью и людье вси на туже зиму иде
епспъ нестеръ в русь и лишиша и епспьи Тоѥже зимы иде геѡрги володимеричь к
володимеру на мстислава на изѧславича поима зѧтѧ своѥго володимерковича и з
дѣтми своими идущим же имъ к городу со множество вои мстислав же видѣвъ
множьство вои и не возмогъ противити сѧ имъ затвори сѧ в городѣ и нача бити сѧ с
ними из города ѡнѣм же ѡбьсѣкшимъ и в городѣ многы крови проливахуть сѧ межи ими
друзии же ѹꙗзвлѧѥми ѹмираху геѡргии же видѧ ѥго непокорьство к собѣ сжалї си ѡ
погыбели людьстѣи нача молвити и дѣтем своимъ и болѧром своимъ не можемъ стоꙗти
сдѣ зане ѡнъ мнии буда не покоритъ ми сѧ а ꙗзъ не радую сѧ погибели ѥго ни
прогнанью ѥго но рекох введу и въ хрстное цѣлованье акоже и братю ѥго ѡн же не
всхотѣ того но паче радуѥт сѧ ѡ пролитьи крови геѡргии же здумавъ з дѣтми своими
и с мужьми своими и възврати сѧ в кыевъ а зѧть ѥго иде в галичь в волость свою В
лѣт ѕ҃ х҃ ѯ҃ е Выгнаша новгородци мстислава гюргевича а ростиславича посадиша
ст҃ослава Тогож лѣт престави сѧ бл҃говѣрныи кнѧзь гюрьги володимеричь в кыевѣ
мсцѧ маꙗ въ е҃і дн҃ь и положиша и в цр҃кви ѹ сп҃са стаг на берестовѣмь Тогоже
лѣт ростовци и суждалци здумавше вси поꙗша аньдрѣꙗ сн҃а ѥго старѣишаго и
посадиша и в ростовѣ на ѡтни столѣ и суждали зане же бѣ любимъ всѣми за
премногую ѥго добродѣтель юже имѧше преже к б҃у и ко всѣм сущим под нимъ тѣм же
и по смр҃ти ѡц҃а своѥго велику памѧт створи црк҃ви ѹкраси и манастырѧ постави и
цр҃квь сконча юже бѣ заложилъ преже ѡц҃ь ѥго стаг сп҃са камену В лѣт ѕ҃ х҃ ѯ҃ ѕ
Заложи андрѣи кнѧзь в володимери црк҃вь камену ст҃ую бц҃ю мц҃ѧ априлѧ въ и҃ в
дн҃ь ст҃аго апсла родиѡна во вторник и да еи много имѣньꙗ и свободы купленыꙗ и з
даньми и села лѣпшаꙗ и десѧтины в стадѣхъ своихъ и торгъ десѧтыи и городъ заложи
болии Томже лѣт приде леѡнъ на епспью ростову На туже зиму выгна изѧслава
двд҃вича ис кыева мстиславъ изѧславичь а сам сѣде кыевѣ а изѧславъ бѣжа в гомъи
и ѿтолѣ прогнаша и в вѧтичѣ Тоеже весны вда мьстиславъ ростиславу кыѥвъ подъ
собою а сам иде володимерю В лѣт ѕ҃ х҃ ѯ҃ з Престави сѧ борисъ кнѧзь гюргевичь
мсцѧ маꙗ въ в҃і дн҃ь И положиша и братꙗ ѹ ст҃ою мчн҃ку юже бѣ создалъ ѡц҃ь ѥго
гюрги на нерли идеже бѣ становище ст҃ою мчн҃ку бориса и глѣба Тогож лѣт выгнаша
ростовци и суждальци леѡна епспа зане ѹмножилъ бѧше цр҃квь грабѧи попы В тоже
лѣт престави сѧ митрополитъ кыевьскыи костѧнтинъ черниговѣ бѣ бо в то времѧ
выбѣглъ ис кыѥва мстислава изѧславича быс же и см҃рть ѥго сица ꙗко ꙋмираючи ему
призва к собѣ епспа черниговьского антоньꙗ заклѧтъ и гл҃ѧ сице ꙗко по ꙋмерьтвии
моем не погребешь тѣла моѥго но ꙋжемь поверзше за нозѣ мои извлечѣте мѧ из града
и поверзѣте мѧ псомъ на расхытанье по ѹмертвии же ѥго епспъ то все створи
повелѣнаꙗ ѥму имь народи же вси дивиша сѧ ѡ смр҃ти ѥго на ѹтрии же дн҃ь
ст҃ославъ кнѧзь здумавъ с мужи своими и съ епспмь вземше тѣло ѥго и похорониша в
црк҃ви ѹ стаг сп҃са черниговѣ В тоже лѣт приде изѧславъ двд҃вчь со множьство
половець к чернигову ст҃ослава же ѡба ѡлговичь и всеволодичь и рюрикъ
ростиславичь бѣ бо в то времѧ пришла к ним помочь ѿ ѡц҃а и биша сѧ с ним ѡ десну
изѧславу же стоꙗщю с половци и велику пакость створиша села пожгоша люди
повоеваша ст҃ослава же ѡба посласта к ростиславу помощи просѧ ѹ него еще
ростислав же пусти к ним ꙗрослава изѧславича и володимера андрѣевича и
галичьскую помочь изѧслав же слыша ѿступиша с половци в поле си же пришедше и не
ѡбрѣтше ѥго бродиша сѧ по нем за десну ст҃ослава ѡба и рюрикъ и ѿшедше мало за
днище и не ѡбрѣтше ѥго воротиша сѧ кождо в своꙗ си изѧслав же ѿступи сѧ в поле а
половци идоша домовь Тоеже зимы приде изѧславъ с половци и повоева волость
смолиньскую и пославъ ко андрѣеви к гюргевичю ростову и проси ѹ него дщери за
своѥго сыновца за ст҃ослава и испроси ѹ него помочь и посла к нему сн҃а своѥго
изѧслава со всѣм полкомъ и муромьскаꙗ помочь с нимь зане пришли бѧхуть русскии
кнѧзи на ст҃ослава на володимерича и ѡступили и бѧхуть во въсчижи ѡн же бьꙗшеть
сѧ с ними из города ѡжидаꙗ помочи ѿ изѧслава ѿ стрыꙗ своѥго и ѿ тести своѥго ѿ
андрѣꙗ ст҃ослава же ѡба ѡлговичь и всеволодичь и ини кнѧзи слышавше идуща
изѧслава андрѣевича с силою ростовьскою ѹбоꙗвше сѧ давше ѥму миръ възвратиша сѧ
ѡпѧть изѧслав же двд҃вчь и изѧславъ андрѣевичь слышаша възвративше сѧ ихъ и иде
изѧславъ в вѧтичѣ а ѡндрѣевичь изѧславъ вороти сѧ къ ѡц҃ю своѥму ростову В лѣт
ѕ҃ х҃ ѯ҃ и Прислаша сѧ новгородци къ андрѣеви к гюргевичю просѧще ѹ него сн҃а
кнѧжити новугороду а ростиславича ст҃ослава выгнаша зане бѣ ростиславъ ѡц҃ь ѥго
изморилъ братю ихъ в погребѣ и многых имѣньѥ взѧлъ андрѣи же кнѧзь поча даꙗти
имъ мстислава брата своѥго ѡни же ѥго не всхотѣша и посла к ним сн҃овцѧ своѥго
мстислава ростиславича Тогоже лѣт создана быс цр҃кы ст҃аꙗ бц҃а в володимери
бл҃говѣрнымъ и б҃олюбивымъ кнѧзем андрѣемъ и ѹкраси ю дивно много различными
иконами и кдрагимъ каменьем бе щисла и ссуды црк҃вными и верхъ еꙗ послати по
вѣрѣ же ѥго и потщанью ѥго к ст҃ѣи бц҃ѣ приведе ѥму б҃ъ изъ всѣх земль всѣ
мастеры и ѹкраси ю паче инѣхъ црк҃вии Тогож лѣт погорѣ ростовъ и црк҃ви всѣ и
сборнаꙗ дивнаꙗ и великаꙗ цр҃кы ст҃оѣ бц҃ѣ и ꙗкоже не было ни будеть В лѣт ѕ҃ х҃
ѯ҃ ѳ Почата быс писати цр҃кы в володимери золотоверхаꙗ а кончана августа въ л҃ В
лѣт ѕ҃ х҃ о҃ В лѣт ѕ҃ х҃ о҃ а҃ В лѣт ѕ҃ х҃ о҃ в҃ Свѧщена быс црк҃ы на золотых
воротѣхъ володимери В тож лѣт заложена быс црк҃ы сп҃са стаг в володимери В тоже
лѣт вста ересь леѡнтианьскаꙗ скажемъ вмалѣ леѡнъ епспъ не по правдѣ постави сѧ
суждалю нестеру пспу сужьдальскому живущю перехвативъ нестеровъ столъ поча
суждали ѹчити не ѣсти мѧсъ въ гсдьскыꙗ праздни в среды и в пѧткы ни на рожьство
гсне ни на крщ҃нье и быс тѧжа про то велико пред бл҃говѣрным кнѧзем андрѣѥм
предо всѣми людми и ѹпрѣ ѥго влдка феѡдоръ ѡн же не иде на исправленье
цсрюгороду а тамо ѹпрѣлъ и анъдриꙗнъ епспъ болгарьскыи передъ цсрмь мануилом
стоꙗщю цсрю товары надъ рѣкою леѡну молвѧщю на цсрѧ ѹдариша слугы цсрвы леѡна за
шью и хотѣша и въ рѣцѣ ѹтопити сущим ту ѹ цсрѧ всѣмъ сломъ кыѥвьскыи солъ и
суждальскыи ильꙗ и переꙗславьскыи и черниговьскыи се же сказахом вѣрных дѣлѧ
людии да не блазнѧт сѧ ѡ праздницѣхъ бж҃ьихъ В тоже лѣт иде кнѧзь андрѣи на
болгары с сыномъ своимъ изѧславом и с братом своимъ ꙗрославом и с муромьскым
кнѧзем гюргемъ и поможе имъ б҃ъ и ст҃аꙗ бц҃а на болгары самѣх исѣкоша множьство
а стѧгы ихъ поимаша и ѡдва в малѣ дружинѣ ѹтече кнѧзь болгарьскыи до великаго
города кнѧзь же ѡндрѣи вороти сѧ с побѣдою видѣвъ поганыꙗ болгары избиты а свою
дружину всю сдраву стоꙗху же пѣши съ ст҃ою бц҃ею на полчищѣ подъ стѧгы и
приѣхавъ до ст҃ое бц҃и кнѧзь андрѣи с гюргемъ и со изѧславом и съ ꙗрославом и со
всею дружиною ѹдариша челом передъ ст҃ою бц҃ею с радостью великою и со слезами
хвалы и пѣсни въздавающе еи и шедше взѧша град ихъ славныи брѧхимовъ а переди г҃
городы ихъ пожгоша се же быс чюдо новое ст҃ое бц҃и володимеркое юже взѧлъ бѧше с
собою блг҃овѣрныи кнѧзь андрѣи и принесъ ю с славою постави ю въ ст҃ѣи бц҃ѣ
володимери в золотоверсѣи идѣже стоить и до сего дн҃е В лѣт ѕ҃ х҃ о҃ г҃ Престави
сѧ бл҃говѣрныи и хрстолюбивыи кнѧзь изѧславъ сн҃ъ бл҃говѣрнаго кнѧзѧ андрѣꙗ и
положиша и в цр҃кви ст҃ое бц҃и володимери мсцѧ ѡктѧмьбрѧ въ к҃ и дн҃ь В лѣт ѕ҃
х҃ о҃ д҃ Престави сѧ бл҃говѣрныи и хрстолюбивыи кнѧзь ꙗрославъ сн҃ъ бл҃говѣрнаго
кнѧзѧ геѡргиꙗ и положиша и ѹ церкви ст҃ыꙗ бц҃и володимери мсцѧ априлѧ въ в҃і
дн҃ь Тоеже зимы иде мстиславъ за волокъ В лѣт ѕ҃ х҃ о҃ е҃ Престави сѧ
бл҃говѣрныи кнѧзь ростиславъ сн҃ъ мстиславль ида и смолиньска г кыеву кнѧжи в
киевѣ ѳ҃ лѣт мсцѧ марта въ к҃ а дн҃ь и везоша и г киву В лѣт ѕ҃ х҃ о҃ ѕ҃ Выгна
мстиславъ володимера мстиславича ис кыева и иде в половци володимеръ а сам сѣде
кыевѣ Тоеже зимы посла кнѧзь андрѣи и суждалѧ сн҃а своѥго мстислава на
кыевьскаго кнѧзѧ мстислава с ростовци и володимерци и суждалци и инѣхъ кнѧзии
а҃і глѣбъ переꙗславьскыи романъ смолиньскыи дв҃дъ вышегородьскыи володимеръ
анъдрѣевичь дмитръ и гюрги мстиславъ рюрикъ с братом съ мстиславомъ ѡлегъ
ст҃ославичь с братом со игоремъ изѧславичь же мстиславъ затвори сѧ кыевѣ городѣ
и бьꙗхуть сѧ с города и стоꙗша ѹ города г҃ дн҃и и поможе б҃ъ и ст҃аꙗ бц҃а и ѡтнѧ
и дѣднѧ млт҃ва кнѧзю мстиславу андрѣевичю с братьею своею взѧша кыевъ ѥгож не
было никогдаже а мстиславъ изѧславичь бѣжа с братом ис кыева володимерю с малою
дружиною а кнѧгыню ѥго ꙗша и сн҃а ѥго и дружину ѥго изъимаша и весь кыѥвъ
пограбиша и церкви и манастырѣ за г҃ дн҃и и иконы поимаша и книгы и ризы се же
здѣꙗ сѧ за грѣхы ихъ паче же за митрополичю неправду в то бо времѧ запрѣтилъ бѣ
поликарпа игумена печерьского про гсдьскыѣ праздникы не велѧ ѥму ѣсти масла ни
молока в среды и в пѧткы въ гсдьскыѣ празьдникы помагашеть же ѥму и
черниговьскыи епспъ антонии и кнѧзю черниговьскому многажды бранѧшеть ѣсти мѧсъ
въ гсдьскыѣ праздьникы кнѧзю же ст҃ославу и не хотѧщю ѥму изверже и изъ епспьи
да внимаѥмъ мы собѣ кто жо нас и не противим сѧ б҃ью закону мы же на предлежащеѥ
възвратим сѧ мстислав же андрѣевичь посади кыевѣ стрыꙗ своѥго глѣба а сам
възврати сѧ володимерю с дружиною своѥю В лѣт ѕ҃ х҃ о҃ з҃ Мстислав же андрѣевичь
посади в кыевѣ стрыꙗ своѥго глѣба а сам иде ѡпѧт володимерю а глѣбъ да сн҃ови
своему переꙗславль В тоже лѣт чюдо створи б҃ъ и ст҃аꙗ бц҃ѧ новое в володимери
городѣ изгна бо б҃ъ и стаꙗ бц҃ѧ володимерьскаꙗ злаго и пронырливаго и гордаго
лестьца лжаго влдку феѡдорца из володимерѧ ѿ ст҃ыꙗ бц҃ѧ цркве златоверхыꙗ и ѿ
всеꙗ землѧ ростовьскыꙗ не въсхотѣ бо блгсвньꙗ и ѹдали сѧ ѿ него тако и сь
нечствыи не всхотѣ послушати хрстолюбиваго кнѧзѧ андрѣꙗ велѧща ѥму ити ставитъ
сѧ к митрополиту г кыеву и не всхотѣ паче же б҃у не хотѧщю ѥго и ст҃ѣи бц҃ѣ
изверже ѥго изъ землѣ ростовьскы ѿиметь ѿ него ꙋмъ такоже и надъ симь створи б҃ъ
ѿꙗ ѿ него ꙋмъ кнѧзю же ѡ немь добромыслѧщю и добра ѥму хотѧщю сь же не токмо не
всхотѣ поставленьꙗ ѿ митрополита но и црк҃ви всѣ володимери затворити и ключѣ
црк҃вныѣ и не быс ни звоненьꙗ ни пѣньꙗ по всему граду и въ сборнѣи цр҃кви в
неиже чюдотворнаꙗ мт҃и б҃иꙗ и ина всѧка ст҃ыни еꙗ к неиже вси хрсьꙗне съ страхом
пририщють ѹтѣху и заступницю имуще и цѣленьꙗ ѿ неꙗ приемлюще дшмъ и тѣлом своимъ
и ту дерзну црк҃вь затворити и тако б҃а разгнѣви и ст҃ую бц҃ю томъ бо дн҃и
изгнанъ быс мсцѧ маꙗ въ и҃ дн҃ь на памѧт стаг іѡан б҃ословца Много бо пострадаша
члв҃ци ѿ него въ держаньи ѥго и селъ изнебывши и ѡружьꙗ и конь друзии же и
роботы добыша заточеньꙗ же и грабленьꙗ не токмо простьцем но и мнихом игуменом и
ерѣѥмъ безъмлствъ сыи мучитель другымъ члвкомъ головы порѣзываꙗ и бороды иным же
ѡчи выжигаꙗ и ꙗзыкъ ѹрѣзаꙗ а иныꙗ распинаꙗ по стѣнѣ и муча немлствнѣ хотѧ
исхитити ѿ всѣх имѣньѥ имѣньꙗ бо бѣ не сытъ акы адъ посла же ѥго андрѣи
митрополиту в кыѥвъ митрополитъ же костѧнтинъ повелѣ ѥму ꙗзыкъ ѹрѣзати ꙗко
злодѣю и еретику и руку праву ю ѹтѧти и ѡчи ѥму вынѧти зане хулу измолвї на
ст҃ую бц҃ю потреблѧють бо сѧ грѣшници ѿ земьлѧ и безаконьници ꙗко и не быти имъ
и сбыс сѧ слово еуагльское на нем глщ҃ее еюже мѣрою мѣри възмѣрить сѧ вам и имже
судомъ судите судит сѧ вам судъ бо безъ млсти не створшему млсти другое же слово
молвить аще кто незаконьнѣ мученъ будет не вѣнчает сѧ грѣшныи бо и сдѣ по грѣху
мучит сѧ а на судѣ б҃ии ѡсудит сѧ в муку такоже и се бес покаꙗньꙗ пребыс и до
послѣднѧго издыханьꙗ ѹподобивъ сѧ злымъ еретикомъ не кланѧющимъ сѧ и погуби дш҃ю
свою и тѣло и погыбе памѧт ѥго с шюмомь такоже чтуть бѣси чтущаꙗ ихъ ꙗкож и сего
доведоша бѣси възнесше мысль ѥго до ѡблакъ и ѹстроивше в немь в҃го сотонаила и
сведоша и въ адъ ѡбрати бо сѧ болѣзнь ѥго на главу ѥму и на верхъ ѥго неправда
ѥго сниде ровъ изры и ископавъ ꙗму впаде сѧ в ню то бо злѣ изъспроверже животъ
свои а хрсьꙗне избавлени б҃ъмъ и ст҃ою бц҃ею радующе сѧ и веселѧще глх҃у блгсвнъ
ѥси б҃е б҃е ꙗко тобою проидохом сквозѣ ѡгнь и воду и проидохомъ въ ѹтѣху блг҃у
изволеньемь блг҃ымъ сп҃сающаго нас ты бо страшенъ и кто противит сѧ тобѣ и
противу величьству мышца твоеꙗ кто равнить сѧ ты всемощенъ ѥси ѹбожа и б҃атѧ
ѹмерщвѧꙗ и ѡживлѧꙗ творѧи всѧ премудрено творѧи ѿ нощи дн҃ь а ѿ зимы весну и ѿ
бурѧ тишину и ѿ суша тучю и въздвизаꙗ кроткаꙗ на высоту и смѣрѧꙗ грѣшникы до
землѧ видѧ бо видѣ озлобленьѥ людии своихъ сихъ кроткых ростовьскыꙗ землѧ ѿ
звѣроꙗдиваго феѡдорца погыбающих ѿ него посѣтивъ сп҃се рабы своꙗ рукою крѣпкою и
мышцею высокою рукою блг҃очтивою црс҃кою правдиваго и блг҃овѣрнаго кнѧзѧ андрѣꙗ
се же списахом да не наскакають нѣции на свѧтительскыи санъ но ѥгоже позоветь
б҃ъ всѧкъ бъ даръ свыше сходѧи ѿ тебе ѡц҃а свѣтомъ ѥгоже блгсвѧть члв҃ци будет
блгснъ ѥгоже прокленуть члв҃ци будет проклѧтъ тако и сь феѡдорець и не въсхотѣ
блгсвлньꙗ и ѹдали сѧ ѿ него злыи бо злѣ погыбнеть В тоже лѣт чюдо створи б҃ъ и
ст҃аꙗ бц҃а црк҃ве десѧтиньныꙗ в кыевѣ юже бѣ создалъ володимеръ иже бѣ хрстилъ
землю русьскую и далъ бѣ десѧтину к црк҃ви тои по всеи русьстѣи земли створи же
та мт҃и б҃иꙗ чюдо паче нашеꙗ надежѧ сѣдѧщю бо глѣбови гюргевичю кыевѣ на столѣ
ѡтни и дѣдни первое лѣт приде множьство половець раздѣливше сѧ на двое ѡдини
придоша к переꙗславлю и сташа ѹ пѣсочна а друзии придоша по ѡнои сторонѣ днѣпра
г кыеву и сташа ѹ корсунѧ и прислаша сѧ ѡбои къ глѣбу глщ҃е б҃ъ посадилъ тѧ и
кнѧзь андрѣи на ѡтчинѣ своеи и на дѣдини в кыевѣ а хощем с тобою порѧдъ положити
ѡ всемъ и ѹтвердити сѧ межи собою и внидемъ в роту а ты к нам да ни вы начнете
боꙗти сѧ насъ ни мы васъ слышав же кнѧзь глѣбъ рѣчь кнѧзии половецьскых въсхотѣ
к нимъ ити на снем и рек посломъ половецьскымъ иду к вам и думашеть з дружиною
своею ѡ томь г которым поидемъ передь и здумаша преж ити к переꙗславлю блюда
переꙗславлѧ кнѧзь бо переꙗславьскыи глѣбовичь володимеръ в то времѧ бѧшеть малъ
ꙗко в҃і лѣт иде глѣбъ к переꙗславьскым половцем на снем а къ другым половцем к
русьскым посла река пождѣте мене ту иду к переꙗславьлю ѹмирю сѧ с тѣми половци
приду к вам на миръ смирив же сѧ с половци и подаривъ и поѣха ѿ них половци же
възвратиша сѧ ѡпѧть в половцѣ глѣбъ же гюргевичь поиде г корсуньскым половцем с
братомь своимъ михалкомь и с дружиною своею и бывшю ему на перепетовьскомь поли
половци же ти слышавше ѣхавша глѣба к переꙗславлю и здумаша се глѣбъ ѣхалъ на
ѡну сторону къ ѡнѣмъ половцем а тамо ѥму пострѧти а к нам не ѣхалъ поидемъ за
кыевъ возмемъ села и поидемъ с полоном в половцѣ и ѣхаша за кыѥвъ воѥватъ и
приѣхаша к полному къ ст҃ѣи бц҃ѣ граду к десѧтиньному и к сѣмычю и взѧша села
безъ ѹтеча с людми с мужи и с женами конѣ и скоты и ѡвцѣ погнаша в половцѣ а
глѣбови кнѧзю воротившю сѧ ѿ переꙗславлѧ и хотѧщю ѥму на ѡну сторону днѣпра г
корсуню на снем к половцем бывшю ѥму на перепетовьскомь поли быс ѥму вѣсть ꙗко
не дождавъ половци сонма ѣхали воеватъ и воюють глѣбъ же се слышавъ хотѣ на нь
сам ити берендѣеве же ꙗша за поводъ рекуще кнѧже не ѣзди тобѣ лѣпо ѣздити в
велицѣ полку еда совкупиши сѧ с братьею а нынѣ пошли брата которого любо и
берендѣевъ нѣколико глѣбъ же посла брата своѥго михалка и с нимь переꙗславець р҃
а берендѣевъ полторы тысѧчи михалко же послушанье створи братне а дружѣ ѥго не
сущи с нимь и не вѣдущимъ поѣзда кнѧзѧ своѥго борзо михалко же цѣловавъ брата
своѥго глѣба и всю дружину братню и иде по половцих и переꙗша берендѣеве дорогу
половецьскую и поидоша по них с михалкомъ и наидоша сторожѣ половечьскыѣ бѣ же
ихъ числом т҃ и ѡбьѣхавше ихъ без вѣсти избиша и другыꙗ изъимаша и почаша
впрашати живыхъ много ли ваших на зади и рѣша много есть ꙗко з҃ тысѧчь наши же
слышавше думаша ѡже дамы симъ животъ а половець много есть на зади а нас есть
мало ѡже сѧ с ними начнем бити то се нам будуть первии ворози и избїша ꙗ всѣ не
ѹпустивше ни мужа и поидоша по дорозѣ ихъ воевода же бѣ ѹ михалка володиславъ
ꙗновъ брат и ѹсрѣтоша половець идуща с полоном и бивше сѧ ѡдолѣша имъ самѣхъ
избиша а полонъ свои ѿꙗша впрашаша же и тѣхъ много ли вашихъ на зади еще и рѣша
топерво великыи полкъ идеть наши же б҃ьею помощью и ст҃ою бц҃ею крѣплѧху сѧ
дождаша сѧ того великого полку и поѣхаша противу собѣ ѹповающе на крстъ чстныи
быс же ѹ поганых ѳ҃ сотъ копии а ѹ руси девѧносто копии надѣюще же сѧ на силу
погании поидоша и наши противу имъ переꙗславци же дерзи суще поѣхаша напередъ с
михалкомъ берендѣеве же ꙗша кнѧзѧ за поводъ и не даша имъ ѣхати рекуще не ѣздите
вы напередъ вы есте нашь городъ а мы поидемъ напередъ стрѣлци и снѧша сѧ ѡбои и
быс сѣча зла и потѧша стѧговника нашего и челку стѧговую сторгоша с стѧга и
смѧтоша сѧ ѡбои бьючи сѧ володислав же замысли стѧгъ взѧти михалковъ и натъкнути
на нь прилбицю и собравше сѧ поткнуша на нь стѧговника половечьского потѧша и
михалка кнѧзѧ ѹдариша ратнии двѣма копьема в стегно а третьимь копьем в руку но
б҃ъ ѡц҃а ѥго мт҃вою избави ѥго ѿ смр҃ти ꙗкоже и преж в луцѣ морѧ и ꙗкож бьꙗхуть
сѧ крѣпко и видѣвше половци побѣгоша и наши по них погнаша ѡвы сѣкуще ѡвы
емьлюще и ꙗша ихъ руками полторы тысѧчѣ а прочии избиша а кнѧзь ихъ тоглии ѹтече
и быс помощь хрста чстнаго и ст҃ое мт҃ре бж҃ьи десѧтиньное бц҃и еꙗже бѧхуть
волости заꙗли да аще б҃ъ не дасть въ ѡбиду члв҃ка проста ѥда начнуть ѥго ѡбидѣти
аже своеѥ мт҃ре дому и приде михалко с переꙗславцї и с берендѣи г кыѥву
побѣдивше половци хрсьꙗне же избавлени тоꙗ работы полонении же възвратиша сѧ
ѡпѧт в своꙗ си а прочии вси хрсьꙗне прославиша б҃а и ст҃ую бц҃ю скорую помощницю
роду хрсьꙗньску Тоѥ же зимы кнѧзь андрѣи посла сн҃а своѥго мстислава съ всею
дружиною на великыи новъгородъ и романъ смолиньскыи кнѧзь с братом мьстиславом и
рѧзаньскыи кнѧзь сн҃а посла и муромьскыи сн҃а же посла и пришедше в землю ихъ
много зла створиша села всѧ взѧша и пожгоша и люди по селомъ исѣкоша а жены и
дѣти имѣньꙗ и скотъ поимаша придоша же к городу новгородци же затвориша сѧ в
городѣ съ кнѧземъ романомъ и бьхуть сѧ крѣпко с города и многы избиша ѿ наших и
не ѹспѣвше ничтоже городу ихъ възвратиша сѧ ѡпѧт и ѡдва домы своꙗ ꙗша пѣши ѡпѧт
а друзии людие помроша с голода не быс бо николиже толь тѧжка пути людем симъ
друзии бо ѿ них и конину ѣша в великое говѣньѥ се же быс за наши грѣхы слышахом
бо преж трии лѣт бывшеѥ знаменьѥ новѣгородѣ всѣм людемъ видѧщимъ в трех бо
црк҃вахъ новгородьскыхъ плакала на трех иконах ст҃аꙗ бц҃а провидѣвши бо мт҃и
бж҃иꙗ пагубу хотѧщюю быти надъ новымъ городом и надъ ѥго волостью молѧшеть сн҃а
своѥго со слезамї да бы ихъ ѡтинудь не искоренилъ ꙗкож преже содома и гомора но
ꙗко ниневгитѧны помилуѥть ꙗкож и быс ѡчивѣсто бо б҃ъ и мт҃и би҃ꙗ избави ꙗ млстью
своею зане хрсьꙗне суть наказаꙗ накажи мѧ реч гси а смр҃ти не предажь мене гл҃ѧ
двд҃ъ тако и сиꙗ людї новгородьскыꙗ наказа б҃ъ и смѣри ꙗ дозѣла за преступленье
крстноѥ и за гордость ихъ наведе на нѧ и млстью своею избави град ихъ не гл҃ем
же прави суть новгородци ꙗко издавна суть свобожени новгородци прадѣды кнѧзь
наших но аще бы тако было то велѣли ли имъ преднии кнѧзи крстъ преступити или
внукы или правнукы соромлѧти а крстъ чстныи цѣловавше ко внуком ихъ и къ
правнукомъ то преступати то доколѣ бг҃ви терпѣти над нами за грѣхы навелъ и
наказалъ по достоꙗнью рукою бл҃говѣрнаго кнѧзѧ андрѣꙗ В лѣт ѕ҃ х҃ о҃ и҃ Престави
сѧ бл҃городныи кнѧзь володимеръ андрѣевичь и положиша и ѹ стаг андрѣꙗ в кыевѣ въ
ꙗнъчинѣ манастыри На туже ѡсень престави сѧ мстиславъ изѧславичь и положиша и в
володимери идеже престави сѧ В лѣт ѕ҃ х҃ о҃ ѳ҃ Роди сѧ ѹ мстислава сн҃ъ ѹ
андрѣевича и нарекоша и в крщ҃нии василии Тоѥже зимы придоша половци на
кыѥвьскую сторону и взѧша множьство селъ за кыѥвомъ с людми и скоты и кони
поидоша со множьствомь полона в половци а глѣбу кнѧзю кыевьскому в то времѧ
болну сущю посла бра своѥго михалка с братом своимъ всеволодом по половцих
михалко же послушливъ сы иде борзо по них и сгони ихъ за рѣкою б҃омь с берендѣи
и с торкы с воеводою своимъ володиславомь и наѣхаша дорогу ихъ и поѣхаша по них
и ѹсрѣтоша с полоном биша сѧ с ними и наши б҃ьею помощью инѣхъ избиша и рекоша
имъ много ли ваших на зади и рѣша мнози сут и реч володиславъ держим колодникы
сѣ собѣ на см҃рть повели кнѧже сѣчи и исѣкоша всѣ поѣхаша по дорозѣ и срѣтоша и
паки и сступиша сѧ с ними битъ и поможе б҃ъ михалку со всеволодом на поганыꙗ
дѣднѧ и ѡтнѧ млтва и сбыс сѧ в недлю самих поганых избиша а другыꙗ изъимаша а
полонъ свои ѿꙗша у҃ чади и пустиша ꙗ во своꙗ си а сами възвратиша сѧ в кыевъ
славѧще б҃а и ст҃ую бц҃ю и крста чстнаго В лѣт ѕ҃ х҃ п҃ Престави сѧ блг҃овѣрныи
кнѧзь глѣбъ кыевьскыи гюргевичь и кнѧжи в кыевѣ в҃ лѣта И положиша и ѹ стаг
сп҃са на берестовѣмь идѣже лежить ѡц҃ь ѥго гюрги Тоеже зимы посла кнѧзь андрѣи
сн҃а своѥго мстислава на болгары и муромскыи кнѧз сн҃а своѥго и рѧзаньскыи кнѧз
сн҃а своѥго быс нелюбъ путь всѣм людем симъ зане непогодье ес зимѣ воевати
болгаръ и подуче не идѧху бывшю же кнѧзю мстиславу на городьци совкупльшю сѧ
братома своима с муромьскым и с рѧзаньскым на ѹсть ѡкы и ждаша дружины в҃ недли
и не дождавше ѣхаша с переднею дружиною борису жидиславичю воевода бѣ в то времѧ
и нарѧдъ весь держаше и въѣхаша в поганыꙗ без вѣсти взѧша селъ ѕ҃ Семоѥ городъ
мужи исѣкоша а жены и дѣти поима слышавше же болгаре в малѣ дружинѣ кнѧзѧ
мьстислава пришедша идуща ѡпѧт с полоном доспѣша вборзѣ и поѣхаша по них въ ѕ҃҂
за малым не спостигоша их за к҃ верстъ слышавше бо наши се прославиша б҃а
заступи бо ѡчи вѣсть ѿ поганых ст҃аꙗ бц҃а и хрсьꙗньска млт҃ва погании бо
възвратиша сѧ вспѧть а хрсьꙗне хвалѧще б҃а взвратиша сѧ в своꙗ си Тоѥже зимы
посла андрѣи кнѧз кыеву кнѧжитъ романа ростиславича и приꙗша ѥго с чстью кыꙗне а
сн҃ови арополку да смолинескъ В лѣт ѕ҃ х҃ п҃ а҃ Престави сѧ бл҃говѣрныи кнѧзь
мстиславъ андрѣевичь мсцѧ марта въ к и҃ дн҃ь во вторник И положиша и ѹ ст҃ое
бц҃и в володимери юже цркв҃ь ѹчинилъ ѡц҃ь ѥго кнѧз андрѣи В лѣт ѕ҃ х҃ п҃ в҃
Выбѣже рюрикъ из новагорода потом же новгородци послаша сѧ къ андрѣю кнѧзю и вда
имъ дѣтѧ своѥ гюргѧ и приꙗша и с чстью в тоже лѣт не покоршим сѧ ростиславичемь
кнѧзю андрѣю и в воли ѥго не ходѧщим паче же дв҃дъ ростиславичь вышегородьскыи
кнѧзь здумавъ с братьею своею приѣхавъ ночи противу свѣту г кыеву ꙗтъ брата
кнѧзѧ андрѣꙗ всеволода и ростиславича ꙗропорка и дружину ихъ В тоже лѣт слышавъ
кнѧзь андрѣи ꙗта брата своꙗ двд҃омь ростиславичемъ и братьею ѥго посла сн҃а
своѥго геѡргиꙗ с новгородци и с ростовци и с суждалци и со всею дружиною и с
воеводою борисомъ жидиславичемъ и инѣхъ кнѧзии к҃ С полкы своими вышегородѣ же
дв҃дъ затворивъ брата своѥго мстислава а сам иде по помочь в галичь и не даша
ѥму помочи пришедши же к вышегороду с силою многою стоꙗша ѡколо города ѳ҃ недѣль
и не ѹспѣ ничтоже възвратиша сѧ вспѧт тогож лѣт Престави сѧ бл҃говѣрныи кнѧзь
ст҃ославъ юргевичь мсцѧ генварѧ въ аі҃ дн҃ь Се же кнѧзь избраникъ бж҃ии бѣ ѿ
ржства и до свершеньꙗ мужьства бы҃ ѥму болесть зла еꙗже болѣзни просѧхуть на сѧ
ст҃ии апсли и ст҃ии ѡц҃и ѹ б҃а кто бо постражеть болѣзнью тою ꙗкоже книгы гл҃ють
тѣло ѥго мучит сѧ а дш҃а ѥго сп҃сает сѧ також и тъ во истину ст҃ыи ст҃ославъ
б҃ии ѹгодникъ избраныи въ всѣх кнѧзехъ не да бо ѥму б҃ъ кнѧжити на земли но да
ѥму црство нбсное и по ѹспеньи ѥго положено быс ѥго тѣло в цр҃кви ст҃ыꙗ бц҃а
суждали Тогож лѣт престави сѧ кнѧзь гюрги муромьскыи мсцѧ генварѧ въ ѳ҃і дн҃ь и
хсвы црк҃ви муромѣ юже бѣ самъ создал В лѣт ѕ҃ х҃ п҃ г Сѣдѧщю ꙗрославу кнѧзю
изѧславичю в кыевѣ ѣха на нь изъѣздомъ черниговскыи кнѧзь ст҃ославъ и въѣха в
кыевъ дружину ѥго изъима а кнѧзь ꙗрославъ ѹтече а кнѧгиню ѥго ꙗша с меншимъ
сн҃омъ и всю дружину ѥго и сѣде в кыѥвѣ в҃і дн҃ии Възъврати сѧ вспѧть чернигову
поимавъ имѣнье ꙗрославле бес щисла Ꙗрослав же слышавъ ꙗко стоить кыевъ безо
кнѧзѧ пограбленъ ростиславичи приѣха ѡпѧт кыеву и на гнѣвѣхъ замысли тѧготу
киꙗномъ река вы есте подъвели на мѧ ст҃ослава промышлѧите чимъ выкупити кнѧгиню
и дѣтѧ ѡнѣм же не ѹмѣющим что ѿвѣщати попрода весь кыевъ игумены и попы черньци
и черници латину и затворы и гость и всѣ кыꙗны и много зла створивъ кыеву поиде
чернигову в тоже времѧ черниговскому кнѧзю немирну съ ѡлгомъ ст҃ославичемъ
воеваше ѡлегъ ст҃ославичь черниговьскую волость ст҃ослав же ѹмиривъ съ
ꙗрославомъ иде на ѡлга и пожже волость ѥго и много зла створше възвратиша сѧ
чернигову В тоже времѧ прислаша сѧ ко кнѧзю андрѣю романъ с братьею своею
просѧще роману ростиславичю кыева кнѧжитъ кнѧзю андрѣю рекуще пождѣте мало
послалъ ѥсмъ к братьѣ своеи в русь какова ми вѣсть будет ѿ них тогда выдамъ
ѿвѣтъ ѡ ѹбьеньи андрѣевѣ В тоже лѣт ѹбьенъ быс великыи кнѧзь андрѣи сн҃ъ
великаго кнѧзѧ геѡргиꙗ внукъ мономаха володимера ѹбьеньѥ же ѥго послѣди скажем
Се бл҃говѣрныи и хсолюбивыи кнѧзь аньдрѣи ѿ млады версты хса возлюби и
всепречстую ѥго мт҃рь смыслъ бо ѡчстивъ и ѹмъ ꙗко полату красну сию създавъ
володимери и в б҃олюбѣмь златом же и каменьем драгымъ и женчюгомъ ѹкраси ю
иконами безъцѣньнами и всѧкыми ѹзорочьими ѹдиви в неиже чюдотворнаꙗ мт҃и бж҃иꙗ к
неиже вси хсьꙗне съ страхом пририщюще и с вѣрою ицѣленьꙗ приимають и ина всѧка
ст҃ыни и и цр҃кв҃и различны постави и манастыри многы созда на весь бо црк҃в҃ныи
чинъ и на цр҃ковникы ѿверзлъ ѥму б҃ъ ѡчи срдч҃нѣи не ѡмрачи бо ꙋма своѥго
пьꙗньствомъ кормитель бѣ черньцем и черницѧмъ и ѹбогымъ и всѧкому чину ꙗко
възлюбленыи бѧше ѡц҃ь паче же на млстыню зѣло ѡхотивъ ибо брашно своѥ и медъ по
ꙋлицам на возѣхъ слаше болным и по затвором слыша бо гса гл҃ща аще створисте
братьѣ моеи меншеи то мнѣ створисте и пакы дв҃дъ гл҃еть блж҃нъ мужь милуꙗ и даꙗ
весь дн҃ь ѡ гсдѣ ходѧ и не поткнет сѧ мужьство же и ѹмъ в немъ живѧше правда же
и истинна с ним ходѧста и иного добродѣꙗньꙗ много в немь бѧше вторыи мудрыи
соломонъ бывъ тѣмь достоино ѿ г҃а побѣдныи вѣнець всприꙗлъ ѥси андрѣю мужьству
тезоимените братома бо б҃оѹмнымѧ вслѣдо кровью ѡмывъ сѧ страданьꙗ ти аще бо не
напасть то не вѣнець аше ли не мука ни дарове всѧкыи бо держа сѧ добродѣтели не
може безъ многыхъ врѧгъ быти и вражедное ѹбииство слышавъ напереди до сего дхм҃ь
бжственымъ разгорѣвъ сѧ и ни во что же вмѣни тѣмь в памѧт ѹбьеньꙗ твоѥго ѹдивиша
сѧ нбснии анг҃ли видѧще кровь твою прольемую за хса рыдаѥть же множьство
правовѣрных зрѧще ѡц҃ѧ сирымъ и коръмителѧ ѡмраченымъ звѣзду свѣтоносну
помрачаѥму ѡканьнии же твои ѹбиицѣ ѡгнемь крстѧт сѧ конечным иже ижигаѥть
всѧкого грѣха купину рекше дѣꙗнье ты же стрстпче моли сѧ къ всемогущему б҃у дати
миръ мирови Оубьѥн же быс мц҃ѧ июнѧ въ к҃ ѳ дн҃ь на памѧт ст҃ою апслу петра и
павла в субту на ночь Началникъ же ѹбиицѧмъ петръ кучковъ зѧть аньбалъ асинъ
ключник ꙗкымъ кучковичь а всѣхъ невѣрных ѹбииць числомъ к҃ Иже сѧ были снѧли на
ѡканьныи свѣтъ того дн҃и ѹ петра ѹ кучкова зѧтѧ постигши бо ночи суботьнѣи
вземше ѡружье ꙗко звѣрье дивии придоша идеже бѣ блж҃ныи кнѧзь лежа в ложници и
силою ѿломиша двери ѹ сѣнии блж҃ныи же вскочи и хотѣ взѧти мечь и не бѣ ту меча
бѣ бо вынѧлъ аньбалъ того дн҃и ключник ѥго то бо мечь бѧше стаг бориса ѡканьнии
же всоваша сѧ в ложницю вси сѣкше ѥго саблѧми и мечи идоша прочь ѡн же в торопѣ
вскочь по них начатъ ригати и гл҃ати в болѣзни срдцѧ ѡни же глас ѹслышавше
воротиша сѧ на нь ѡпѧт ѡн же подъбѣже подъ сѣни налѣзъше ѥго ту и скончаша и
петръ же ѥму ѿтѧ руку десную ѹбьѥн же быс в субту на ночь и ѡ свѣте заѹтра
мертвъ в недлю на памѧть в҃і апслу Налѣзоша и подъ сѣньми лежаща вземше и на
коврѣ клирошане б҃олюбьскыи внесоша и в божницю пѣвше над нимъ вложиша и в гробъ
каменъ горожане же б҃олюбьскыи и дворѧне разграбиша домъ кнѧжь и дѣлатели иже
бѧху пришли к дѣлу злато и сребро порты и паволокы и имѣнье ѥмуже не бѣ числа и
много зла створи сѧ в волости ѥго посадникъ ѥго и тиѹновъ ѥго домы пограбиша а
самѣхъ избиша дѣтьскыѣ и мечникы избиша а домы ихъ пограбиша не вѣдуче гл҃емаго
идѣже законъ ту и ѡбидъ много и пакы павелъ апслъ гл҃еть всѧка дша властелемъ
повинует сѧ власти бо ѿ б҃а ѹчинени сут естьствомъ бо земным подобенъ есть
всѧкому члвку цсрь властью же сана ꙗко б҃ъ вѣща бо великыи златоꙋстець тѣм же
противѧт сѧ волости противѧт сѧ закону б҃ью кнѧзь бо не туне мечь носить бж҃ии
бо слуга есть но мы на преднѧꙗ възвратим сѧ ѳеѡдулъ же Игуменъ ст҃ое бц҃и
володимерьское с клирошаны с луциною чадью и с володимерци ѣхаша по кнѧзѧ в
б҃олюбое и вземше тѣло ѥго въ е҃ дн҃ь въ четвер Привезше ѥго в володимерь с
чесью положиша и ѹ чюдное и хвалы достоиное ѹ ст҃ыꙗ бц҃и златоверхое юже бѣ самъ
создалъ не вда бо в животѣ своемъ тѣлу своѥму покоꙗ и ѡчима своима дрѣманьꙗ
дондеже ѡбрѣте домъ истины прибѣжище всѣмъ хрсьꙗном цсрци нбсныхъ чиновъ и гсжи
всеꙗ вселеныꙗ всѧкого члвка многыми путьми к сп҃снью приводѧщи ꙗкож апслъ ѹчитъ
ѥгоже любить гсь казнить бьеть же всѧкого сн҃а ѥгоже приемлеть аще бо наказаньꙗ
терпите ꙗко сн҃омъ вамъ ѡбрѣтает сѧ б҃ъ не постави бо прекраснаго слн҃цѧ на
ѥдином мѣстѣ а доволѣюща и ѿтуду всю вселеную ѡсьꙗти но створи ѥму встокъ
полъдн҃е и западъ тако и ѹгодника своѥго андрѣꙗ кнѧзѧ не приведе ѥго туне к собѣ
а могущаꙗ таковымъ житьемь и тако дш҃ю сп҃сти но кровью мчн҃чьскою ѡмывше сѧ
прегрѣшении своихъ с братома с романом и с дв҃дм ѥдинодш҃но къ хсу б҃у притече и
в раистѣи пищи неиздреченьно с нима водварѧꙗ сѧ ихже ѡко не видѣ ни ѹхо слыша ни
на срдце члв҃ку не взиде ꙗже ѹготова б҃ъ любѧщим ѥго тѣхъ бл҃гъ сподобивъ сѧ
видѣти в вѣкы радуеши сѧ андрѣю кнѧже великыи дерзновенье имѣꙗ ко всемогущему и
б҃атыхъ б҃атѣишему на высокых сѣдѧщему б҃у моли сѧ помиловати кнѧзѧ нашго и
гсина всеволода своѥго же приснаго брата да подасть ѥму побѣду на противныꙗ и
многа лѣта съ кнѧгынею и съ бл҃городными дѣтми и мирну державу ѥму и црство ѥго
нынѧ и прис в бесконечныꙗ вѣкы аминь Оувѣдѣвше же смерть кнѧжю ростовци и
сужьдалци и переꙗславци и всѧ дружина ѿ мала до велика съѣхаша сѧ к володимерю и
рѣша се сѧ ѹже тако створило кнѧзь нашь ѹбьенъ а дѣтеи ѹ него нѣту сн҃окъ ѥго в
новѣгородѣ а братꙗ ѥго в руси по кого хочемъ послати в своихъ кнѧзех нам суть
кнѧзи муромьскыѣ и рѧзаньскыи близь в сусѣдех боим сѧ льсти ихъ ѥда поидут
изънезапа ратью на нас кнѧзю не сущю ѹ нас пошлем къ глѣбу рекуще кнѧзѧ нашго
б҃ъ поꙗлъ а хочемъ ростиславичю мстислава и ꙗрополка твоею шюрину а хрсънаго
цѣлованьꙗ забывше цѣловавше къ юргю кнѧзю на менших дѣтех на михалцѣ и на братѣ
ѥго и преступивше хесное цѣлованьѥ посадиша андрѣа а меншаꙗ выгнаша ни здѣ по
андрѣи помѧнуша сѧ но слушаху дѣдилцѧ и бориса рѧзаньскою послу и ѹтвердивше сѧ
ст҃ою бц҃ею послаша ко глѣбови тобѣ своꙗ шюрина а наша кнѧзѧ да се ѹтвердивше сѧ
межю собою послахом к тобѣ послы своꙗ атъ приставишь к ним своꙗ послы атъ идуть
по кнѧзи наши в русь глѣбъ же слышавъ радъ быс ѡже на него чсть вскладывають а
шюрину же ѥго хотѧть и ѹтвердивъше сѧ хрсънымъ цѣлованьем и ст҃ою бц҃ею послаша
по нею рекуще ѡц҃ь ваю добръ былъ коли кнѧжилъ ѹ нас а поѣдита к нам кнѧжитъ а
инѣх не хочемъ и приѣхавше сли повѣдаша рѣчь дружиньню и сущю ту михалку
гюргевичю с нима ѹ ст҃ослава кнѧзѧ черниговѣ и рекоста мстиславъ и ꙗрополкъ
помози б҃ъ дружинѣ ѡже не забывають любве ѡц҃а нашго и здумавше сами рекоша любо
лихо любо добро всѣм намъ поидемъ вси д҃ гюргевича в҃ а ростиславича в҃ и
ꙗрополкъ ростиславичь ѹтвердивше сѧ межи собою давше старѣишиньство михалку и
цѣловавъше крстъ ѹ епспа черниговьскаго из рукы и приѣхаста на москву и слышавше
ростовци негодоваша рекоша ꙗрополку ты поѣди сѣмо а михалку рекоша пожди мало на
москвѣ ꙗрополкъ же поѣха ѡтаи брата к дружинѣ переꙗславлю михалко же видѣвъ
брата ѣхавша и ѣха володимерю а дружина всѧ видѣвше кнѧзѧ ꙗрополка цѣловаша и
ѹтвердивше сѧ крстнымъ цѣлованьемь с ним ѣхаша к володимерю на михалка михалко
же затвори сѧ в городѣ не сущим володимерцем володимери ѣхали бо бѧху по
повелѣнью ростовець противу кнѧзема с полторы тысѧчѣ и ти тако цѣловаша крстъ
приѣхаша же со всею силою ростовьскаꙗ землѧ на михалка к володимерю и много зла
створиша муромцѣ и рѧзанцѣ приведоша и пожгоша ѡколо города володимерци бьꙗхут
сѧ с города ст҃ѣи бц҃е помагающи м и стоꙗша ѡколо города з҃ недѣль И ст҃аꙗ бц҃ѧ
избави град свои володимерци же не терпѧче глада рѣша михалку мири сѧ а любо
кнѧже промышлѧи ѡ собѣ ѡн же ѿвѣщавъ реч прави ѥсте ци хотите мене дѣлѧ
погыбнути поѣха в русь и проводиша ѥго володимерци с плачемъ и потомъ
володимерци ѹтвердивше сѧ с ростиславичема крстнымь цѣлованьем ꙗко не створити
има в городѣ никакого зла выдоша съ крсты противу мстиславу и ꙗрополку из города
и вшедшим в городъ ѹтѣшиста володимерцѣ и роздѣливше волость ростовьскую сѣдоста
кнѧжитъ а ꙗрополка кнѧзѧ посадиша володимерци с радостью в городѣ володимери на
столѣ въ ст҃ѣи бц҃е весь порѧдъ положше не противу же ростиславичема бьꙗхут сѧ
володимерци но не хотѧше покорити сѧ ростовцем зане молвѧхуть пожьжемъ и пакы ли
посадника в немь посадим то суть наши холопи каменьници потом же ростовци
посадиша ѹ собе мстислава ростовѣ на столѣ дѣдни и ѡтни с радостью великою Тоѥж
зимы ѡжени сѧ ꙗрополкъ ростиславичь кнѧзь володимерьскыи пославъ смолиньску поꙗ
за сѧ кнѧгыню всеславлю дочерь кнѧзѧ витепьскаго и вѣнча сѧ с нею в володимери ѹ
ст҃ое бц҃и мсцѧ генвар въ г҃ дн҃ь мѧсопусное недлѣ во вторк В тож лѣт смолнѧне
выгнаша ѿ собе ꙗрополка романовича а ростислава мстиславича введоша во
смольнескъ кнѧжитъ В лѣт ѕ҃ х҃ п҃ д Сѣдѧщема ростиславичема в кнѧженьи землѧ
ростовьскыꙗ роздаꙗла бѧста по городомъ посадничьство русьскым дѣдьцкимъ ѡни же
многу тѧготу людем симъ створиша продажами и вирами а сама кнѧзѧ молода бѧста
слушаꙗ болѧръ а болѧре ѹчахуть ꙗ на многое имѣньѥ и ст҃ое бц҃и володимерьское
золото и сребро взѧста первыи дн҃ь ключѣ полатнии црк҃вныꙗ ѿꙗста и городы еꙗ и
дани что же бѧшеть далъ црк҃ви тои блж҃ныи кнѧзь андрѣи и почаша володимерци
молвити мы ѥсмы волнаꙗ кнѧзѧ приꙗли к собѣ и крстъ цѣловали на всемь а си ꙗко не
свою волость творита ꙗко не творѧщи сѧ сѣдѣти ѹ нас грабита не токмо всю но и
црк҃ви промышлѧите братꙗ и послаша сѧ к ростовцем и к суждалцем ꙗвлѧюще имъ свою
ѡбиду ѡни же словомъ суще по них а дѣломъ далече суще а болѧре кнѧзю тою
держахут сѧ крѣпко володимерци же ꙋкрѣпивше сѧ послаша сѧ чернигову по михалка
рекуще ты еси старѣе в братьи своеи поиди володимерю аще что замыслѧть на нас
ростовци и суждалци про тѧ то како ны с ними б҃ъ дасть и ст҃аꙗ бц҃ѧ и се быс
новое чюдо ст҃ое бц҃и пришедшю бо михалку с братом всеволодомь и с володимером
ст҃ославичемь идущимъ к москвѣ володимерци выѣхаша противу слыша же мстиславъ и
ꙗрополкъ и здумаста с дружиною своѥю повелѣша ꙗрополку ити противу с полкомъ
своим ѹсрѣтше и бити сѧ с нимь не пустѧще и сѣмо володимерю и бж҃ьимь промыслом
минуста сѧ в лѣсѣхъ михалко с москвы поѣха володимерю а ꙗрополкъ инѣмъ путемъ
ѣха на москву приде же вѣсть ко мьстиславу ѿ ꙗрополка михалко ес немощенъ несут
ѥго на носилѣхъ а с ним дружины мало а ꙗзъ по немь иду ѥмлѧ задъ дружины ѥго а
поиди брате вборзѣ противу ѥму атъ не внидеть в володимерь си же вѣсть приде ѥму
в субту и ꙗви дружинѣ заѹтра поѣха изъ суждалѧ борзо ꙗкож и на заꙗць дружинѣ
постигающи ѥго михалку недоѣхавше володимерѧ за е҃ верстъ срѣте и мстиславъ с
своѥю дружиною изънезапа и выступи полкъ изъ загорьꙗ вси во бронѧх ꙗко во
всѧкомь леду и подъꙗша стѧгъ михалку доспѣвающю и нарѧжаючи полкы своꙗ и поидоша
мстиславичи кличюче ꙗко пожрети хотѧще стрѣлцемъ стрѣющим сѧ ѡбоимъ межи собою
полкома и не доѣхавше мстиславичи повергоша стѧгъ и побѣгоша гоними гнѣвомь
бж҃ьимь и ст҃ое бц҃и знаменью не сущю на ѡбоихъ промысломъ бж҃ьимъ и про то
мнози ѹбѣжаша ꙗко не рознѧти ратных бѣ ту и поможе б҃ъ михалку и ѡц҃а и дѣда ѥго
мл҃тва и прадѣда ѥго и цѣлованьѥ крстное зане цѣловавше крстъ и уничижиша и бв҃и
пакы помагающю ѥму и ѡправившю предо всѣми члв҃кы михалко же побѣди полкъ в дн҃ь
недѣлныи и поѣхавъ володимерь с чстью и с славою великою дружинѣ ѥго и
володимерцемъ ведущимъ пред нимъ колодникы бу҃ наказавшю кнѧзии крста чстнаго не
преступати и старѣишаго брата чтити а злых члв҃къ не слушати иже не хотѧть межи
братьею добра выидоша же со крсты противу михалку и брату ѥго всеволоду игумени
и попове и вси людье и въѣха в городъ к ст҃ѣи бц҃ѣ июнѧ мсцѧ въ е҃і дн҃ь а в
дн҃ь недѣлныи Мьстислав же бѣжа новугороду а ꙗрополкъ рѧзаню а ростиславлюю
мт҃рь их с снохома приꙗша володимерци михалко же приѣха володимерю да городы
ст҃ое бц҃и ꙗже бѣ ѿꙗлъ ꙗрополкъ и быс радос велика в володимери градѣ видѧще ѹ
собе великого кнѧзѧ всеꙗ ростовьскъꙗ земли мы же да подивим сѧ чюдному и
великому и преславному мт҃ре бж҃ьꙗ како заступи град свои ѿ великих бѣдъ и
гражаны своꙗ ѹкрѣплѧѥть не вложи бо имъ б҃ъ страха и не ѹбоꙗша сѧ кнѧзѧ два
имуще въ власти сеи и болѧръ ихъ прѣщеньꙗ ни во что же положиша за з҃ недѣль
Безо кнѧзѧ будуще в володимери градѣ толико възложьше всю свою надежю и ѹпованье
к ст҃ѣи бц҃ѣ и на свою правду новгородци бо из начала и смолнѧне и кыꙗне и всѧ
власти ꙗкож на дому на вѣча сходѧт сѧ на что же старѣишии сдумають на томьже
пригороди стануть а здѣ городъ старыи ростовъ и суждаль и вси болѧре хотѧще свою
правду поставити не хотѧху створити правды бж҃ьꙗ но како нам любо рекоша тако ж
створим володимерь ес пригородъ нашь противѧще сѧ б҃у и ст҃ѣи бц҃ѣ и правдѣ
бж҃ьѣ слушающе злых члв҃къ развратниковъ не хотѧщих намъ добра завистью граду
сему и живущим в немь постави бо преже градо сь великии володимеръ и потомъ
кнѧзь андрѣи сего же михаила избра ст҃аꙗ бц҃а ꙗкож въ еуагльи гл҃еть исповѣдаю
ти сѧ ѡч҃е гси нбси и земли ꙗко ꙋтаилъ се ѿ прм҃дрыхъ и разуменъ ѿкрылъ ѥси
младенцем тако и здѣ не разумѣша правды бж҃ьꙗ исправити ростовци и суждалци
давнии творѧще сѧ старѣишии новии же людье мѣзини и володимерьстии ѹразумѣвше
ꙗша сѧ по правъду крѣпко и рекоша вси собѣ любо михалка кнѧзѧ собѣ налѣземъ а
любо головы своѣ положим за ст҃ую бц҃ю и за михалка и ѹтѣши и б҃ъ и ст҃аꙗ бц҃ѧ
чюдотворнаꙗ володимерьскаꙗ ѥгоже бо члв҃къ просить ꙋ б҃а всѣм срдцмь то б҃ъ ѥго
не лишить се бо володимерци прославлени бм҃ь по всеи земьли за ихъ правду бв҃и
имъ помагающю Потом же прислаша сѧ к михалкови кнѧзю суждалци рекуще мы кнѧже на
полку томь со мстиславом не были но были с ним болѧре а на нас лиха срдца не
держи но поѣди к нам михалко же ѣха в суждаль и и суждалѧ ростову и створи людем
весь нарѧдъ ѹтвердивъ сѧ крстнымъ цѣлованьем с ними и чсть возма ѹ них и дары
многы ѹ ростовець и посади брата своѥго всеволода в переꙗславли а сам възврати
сѧ володимерю В тоже лѣт иде михалко на глѣба к рѧзаню и бывшю ѥму на мерьскои
ѹсрѣтоша и посли глѣбови рекуще глѣбъ сѧ клѧнѧеть азъ во всемь виноватъ а нонѣ
ворочю все что ѥсмъ поималъ ѹ шюрину своею ѹ мстислава и ѹ ꙗрополка и до
золотника и ст҃ую бц҃ю взѧлъ бѧше ѹ володимерьскоѥ црк҃ве что и до книгъ и то
все вороти михалко же ѹлади сѧ с ним и ѣха ѡпѧт володимерю В лѣт ѕ҃ х҃ п҃ е
Престави сѧ бл҃говѣрныи и хрстолюбивыи кнѧзь михалко сн҃ъ гюргевъ внукъ мономаха
володимера В субту заходѧщю слн҃цю июнѧ мсцѧ въ к҃ дн҃ь на памѧт стаг ѡц҃а
меѳодьꙗ И положиша и ѹ ст҃ое бц҃и золотоверхое в володимери юже бѣ создалъ брат
ѥго андрѣи володимерци же помѧнувше б҃а и крстноѥ цѣлованье к великому кнѧзю
гюргю вышедше передъ золотаꙗ ворота цѣловаша крстъ ко всеволоду кнѧзю брату
михалкову и на дѣтехъ ѥго посадиша и на ѡтни и на дѣдни столѣ в володимери В
тоже лѣт приведоша ростовци и болѧре мстислава ростиславича из новагорода рекуше
поиди кнѧже к нам михалка б҃ъ поꙗлъ на волзѣ на городци а мы хочем тебе а иного
не хочемъ на живого кнѧзѧ михалка повели бѧхуть ѥго ѡн же приѣха ростову
совокупивъ ростовци и болѧре гридьбу и пасынкы и всю дружину поѣха к володимерю
всеволодъ же поѣха противу ѥму с володимерци и с дружиною своѥю и что бѧше боꙗръ
ѡстало сѧ ѹ него а по переꙗславци посла мстиславича ꙗрослава сн҃овцѧ своѥго
всеволоду же бывшю за суждалем ѹзрѣша чюдную мт҃рь бж҃ью володимерьскую и весь
град и до ѡснованьꙗ акы на вздусѣ стоꙗщь ꙗви б҃ъ и ст҃аꙗ бц҃ѧ новое чюдо кнѧзю
позорующю и всему полку вси же зрѧще таковаго чюда гл҃ху кнѧже правъ ѥси поѣди
противу ѥму кнѧзь же всеволодъ бл҃госердъ сы не хотѧ крове прольꙗти посла къ
мстиславу гл҃ѧ брате ѡже тѧ привели старѣишаꙗ дружина а поѣди ростову а ѿтолѣ
миръ възмевѣ тобе ростовци привели и болѧре а мене былъ с братомъ б҃ъ привелъ и
володимерци а суздаль буди нама ѡбче да кого всхотѧть то имъ буди кнѧзь ѡн же
послушавъ рѣчи ростовьское и болѧрьское величавы будущи и хрсьнаго цѣлованьꙗ
забывъ молвѧхуть бо ѥму аще ты миръ даси ѥму но мы ѥму не дамы помысливше
высокоꙋмьем своимъ не вѣдуще ꙗко б҃ъ даѥть власть ѥмуже хощеть поставлѧеть бо
цсрѧ и кнѧзѧ вышнии аще каꙗ землѧ ѹправит сѧ пред бм҃ь поставлѧеть еи кнѧзѧ
праведьна любѧща суд и правду аще бо кнѧзи правдиви бывають то много ѿдаѥть сѧ
согрѣшеньꙗ земли тои да поне то ес глава земли мстислав же не послуша рѣчи
всеволода стрыꙗ своѥго хотѧща ѥму добра но слушаеть добрыны долгаго матѣꙗ
шибутовича и иных злых члв҃къ кнѧзь же всеволодъ приѣхавъ къ юрьеву сожда сѧ с
переꙗславци сказа имъ рѣчь мстиславлю ѡни же рекоша ѥму ты ѥму добра хотѣлъ а
ѡнъ головы твоеꙗ ловить поѣди кнѧже к нему насъ перестоꙗвъ а то ему дѣти ны жены
брату твоѥму михалку ѹмершю еще девѧтаго дн҃е нѣтуть а ѡнъ хочеть кровь прольꙗти
кнѧзь же всеволодъ надѣꙗ сѧ на б҃а и на ст҃ую бц҃ю юже видѣ ѹ суждалѧ переѣхавъ
рѣку къзу в суботу рано и поѣха к нему полкы нарѧдивъ мстислав же стоꙗше доспѣвъ
ѹ липиць стрѣлцем стрѣлѧющим сѧ межи полкома поидоша к собѣ на грунахъ ѡбои и
покрыша поле юрьевьское и б҃ъ поможе всеволоду юрьѥвичю мсцѧ июнѧ въ к҃ з дн҃ь
на памѧт стаг сампсона страньноприимцѧ И побѣже мстиславъ и дружина ѥго добрыну
долгаго ту ѹбиша и иванка степанковича и инѣхъ а ростовци и болѧръ всѣ повѧзаша
а ѹ всеволодова полку не быс пакости бм҃ь и крстмъ чстнымь а села болѧрьскаꙗ
взѧша и кони и скотъ мстислав же бѣжа ростову а из ростова новугороду кнѧзь жь
вссеволодъ побѣдивъ полкъ възврати сѧ володимерю с чстью великою а володимерци и
дружина поведоша колодникы и скотъ погнаша и кони славѧще б҃а и ст҃ую бц҃ю и
крстную силу ѥгоже переступили бѧху ростовци и болѧре да доколѣ бв҃и терпѣти над
нами за грѣхы наведе на них и наказалъ по достоꙗнью рукою бл҃говѣрнаго кнѧзѧ
всеволода сн҃а юргева мьстиславу же прибѣгшю новугороду рекоша ѥму новгородци
ѹдарилъ ѥси пѧтою новъгородъ и шелъ ѥси былъ на стрыꙗ своѥго на михалка
повабленъ ростовци да ѡже михалка б҃ъ поꙗлъ а с братом ѥго съ всеволодомъ б҃ъ
росудилъ тѧ чему к намъ идеши и не приꙗша ѥго ѡн же ѣха из новагорода рѧзаню и
подъмолви глѣба рѧзаньскаго кнѧзѧ зѧтѧ своѥго глѣбъ же на ту ѡсень приѣха на
московь и пожже городъ весь и села кнѧзь же всеволодъ поѣха к нему и бывшю ѥму
за переꙗславлемъ подъ шерньскымъ лѣсом в тоже времѧ приѣхали к нему новгородци
милонѣжькова чадь и рекоша ѥму кнѧже не ходи без новгородьскых сн҃овъ поиди на
нь ѡдиноꙗ с нами кнѧзь же всеволодъ послушавъ новгородець възложивъ ѹпованье на
б҃а и на ст҃ую бц҃ю възврати сѧ володимерю а глѣбъ пожегъ москву иде рѧзаню
Тогож лѣт На зиму иде кнѧзь всеволодъ на глѣба к рѧзаню с ростовци и с суждальци
и со всею дружиною и присла к нему ст҃ославъ всеволодичь сн҃а своꙗ в помочь ѡлга
и володимера приде же к нему глѣбовичь володимеръ сн҃овець ѥго ис переꙗславлѧ и
бывшим имъ ѹ коломны приде вѣсть ѡже глѣбъ шелъ володимерю инѣмъ путемъ и воюеть
ѡколо володимерѧ и с половци с погаными много бо зла створи црк҃ви б҃олюбьскои
юже бѣ ѹкрасилъ андрѣи кнѧзь добрыи иконами и всѧкимъ ѹзорочьем златомъ и
сребром и каменьем драгым и ту црк҃вь повелѣ выбивше двери разграби с погаными и
села пожже боꙗрьскаꙗ а жены и дѣти и товаръ да поганым на щитъ и многы црк҃ви
запали ѡгнемь да не чюдит сѧ никтоже ѡ семь идеже множьство грѣх ту видѣньꙗ
всѧкого показаньꙗ сего ради гнѣвъ простре сѧ ѡви ведут сѧ полонени друзии
посѣкаѥми и до молодыхъ дѣтии инии на месть даѥми поганым друзии трепетаху зрѧще
ѹбиваѥмых и тако глѣбъ кнѧзь б҃а разгнѣви и ст҃ую бц҃ю но на преднеѥ възвратим
сѧ кнѧзь же всеволодъ възвративъ сѧ ѿ коломны приде ѡпѧть в землю свою и ѡбрѣте
глѣба стоꙗща на колахши на рѣцѣ с половци и с полономъ и не совкупиша сѧ битъ
ѡбои за мсць бѣ бо не лзѣ переити рѣкы твердью кнѧзь же всеволодъ нарѧдивъ полкы
на масленѣи недлѣ и пусти возы на ту сторону рѣкы идеже глѣбъ стоꙗше глѣбъ же
нарѧди полкъ со мстиславомь с ростиславичемъ на возы кнѧзь же всеволодъ посла
сн҃овца своѥго володимера с переꙗславци и нѣколико дружины с ним кдѣ вози
стоꙗхуть противу мстиславу а глѣбъ и романъ сн҃ъ ѥго и игорь и ꙗрополкъ перешедъ
колахшю и поидоша ко всеволоду на прускову гору и не дошедше до стрѣлища ѡдиного
всеволожа полку и ту абье побѣгнуше переди мстиславъ на сеи сторонѣ рѣкы а глѣбъ
постоꙗвъ мало видѣвъ мстислава бѣжавша побѣже гоним бж҃ьимъ гнѣвомъ всеволодъ же
кнѧзь погна в слѣдъ ихъ со всею дружиною ѡвы сѣкуще ѡвы вѧжюще и ту самого глѣба
ꙗша руками и сн҃а ѥго романа и шюрина ѥго мстислава ростиславича и дружину ѥго
всю изъимаша и думци ѥго извѧза всѣ и бориса жидиславича и ѡлъстина и дѣдилцѧ и
инѣх множство а поганыѣ половци избиша ѡружьем тѣм же и мы послѣдующе дв҃ду
прр҃ку гл҃емъ б҃е мои положи ꙗ ꙗко коло ꙗко ѡгнь предъ лицемъ вѣтру иже
попалѧѥть дубравы тако пожениши ꙗ гнѣвомъ твоимь исполнь лицѧ ихъ досаженьꙗ се
бо ѡскверниша ст҃ыи дом твои да в правду всприꙗша възмездье судъ бо безъ млсти
не створшему млсть поможе б҃ъ и ст҃аꙗ бц҃ѧ всеволоду кнѧзю в понедѣлник
ѳеѡдоровы недѣли и възврати сѧ с побѣдою великою в володимерь И приведше в градъ
володимерь кнѧзѧ глѣба съ сн҃омъ своимъ романом и с шюриномъ ꙗрополкомъ и
дружина ихъ всѧ изъимана и всѣ вельможи ихъ быс радость велика в володимерѣ и на
третии дн҃ь быс мѧтежь великъ в градѣ володимери всташа боꙗре и купци рекуще
кнѧже мы тобѣ добра хочемъ и за тѧ головы своѣ складываѥмъ а ты держишь ворогы
своѣ просты а се ворози твои и наши суждалци и ростовци любо и казни любо слѣпи
али даи нам кнѧзю же всеволоду бл҃говѣрну и б҃обоꙗзниву не хотѧше того створити
повелѣ всадити ихъ в порубъ людии дѣлѧ а бы ѹтишил сѧ мѧтежь а по ꙗрополка посла
гл҃ѧ рѧзанцемъ вы имѣте нашего ворога али иду к вамъ рѧзанци же здумаша рекуще
кнѧзь нашь и братьꙗ наши погыбли в чюжемъ кнѧзи ѣхавше в вороножь ꙗша ѥго сами и
приведоша ѥго в володимерь и всадиша и ту же по малѣ же дн҃ии всташа ѡпѧт людье
вси и боꙗре и придоша на кнѧжь дворъ многое мьножьство съ ѡружьемъ рекуще чего
ихъ додержати хочемъ слѣпити и кнѧзю же всеволоду печалну бывшю не могшю
ѹдержати людии множьства ихъ ради клича В лѣт ѕ҃ х҃ п҃ ѕ Новгородци цѣловавше ко
всеволоду юргевичю крстъ и не ѹправиша ѡнъ же иде к торжьку в волость ихъ и не
хотѧше взѧти города бѣша бо ѡбѣщали сѧ дань дати ѥму новоторжьци и не ѹправиша
дружина же всеволожа начаша кнѧзю жаловати сѧ мы не цѣловатъ ихъ приѣхали ѡни
кнѧже б҃ви лжють и тобѣ и се рекше ѹдариша в конѣ и взѧша городъ мужи повѧзаша а
жены и дѣти на щитъ и товаръ взѧша а городъ пожгоша весь за новгородьскую
неправду ѡже на дн҃и цѣлують крстъ чстныи и переступають тѣм же пррк҃мъ гл҃еть
нам разумѣхъ реч ꙗко жестокъ ѥси и шиꙗ желѣзна выѣ твоеи того ради ѹдержах ѿ
васъ дождъ предѣлъ ѥдинъ ѡдождихъ а другаго не ѡдождих исше и поразихъ вы зноемъ
и различьными казньми то и ту не ѡбратисте сѧ ко мнѣ сего ради винограды ваша и
нивы ваша и дубравы ѹстроихъ а злобъ ваших не могохъ истерти захарьꙗ бо прр҃къ
серпъ видѣ ѡгненъ съ нб҃се грѧдущь и реч на кого гси послалъ ѥси серпъ сии реч
ѥму гсь на кленущаꙗ именем моим и преступающе клѧтволюбець бо мужь всѧкъ
потребит сѧ кнѧзь же всеволодъ взѧ городъ торжекъ мсцѧ декамб въ и҃ дн҃ь на
памѧт стаг потапьꙗ Полонъ пусти в володимерь а сам пебравъ дружины нѣколико ѣха
к ламьскому волоку и пусти на воропъ и пригнавше дружина ꙗша кнѧзѧ мстиславича
ꙗрослава сн҃овцѧ ѥму а городъ пожже а людье бѧху выбѣгли а жита пожгоша и до
всего кнѧзь же всеволодъ възврати сѧ в володимерь В лѣт ѕ҃ х҃ п҃ з Престави сѧ
новѣгородѣ пороздноѣ недѣл кнѧзь мстиславъ ростиславичь внукъ гюргевъ положенъ
быс въ ст҃ѣи соѳьи В лѣт ѕ҃ х҃ п҃ и Престави сѧ кнѧзь мьстиславъ сн҃ъ
ростиславль внукъ мстиславль в субту н.҃ю и положенъ быс в ст҃ѣи соѳьи юже созда
володимеръ ꙗрославичь В тож лѣт Присласта сѧ глѣбовича всеволодъ и володимеръ ко
всеволоду юргевичю рекуще ты гснъ ты ѡц҃ь брат наю старѣишии романъ ѹимаеть
волости ѹ наю слушаꙗ тестѧ своѥго ст҃ослава а к тобѣ крстъ цѣловалъ и
переступилъ кнѧзь же всеволодъ иде к рѧзаню и бывшю ѥму ѹ коломны срѣтоста и та
брата кнѧжича с поклоном кнѧзь же всеволодъ приꙗ ею в любовь и поидоша ѿ коломны
ту в коломнѣ ст҃ославича глѣба ꙗ кнѧзь всеволодъ и посла и в володимерь
сторожеве же романови перебродили сѧ бѧху чересъ ѡку и ѹсрѣтоша сѧ с нашими
сторожи и б҃ъ поможе нашим сторожемъ ѡни же побѣгоша а наши погнаша и притиснуша
ихъ к рѣцѣ ѡцѣ ини избиша другыꙗ изъимаша а ини истопоша роман же то слышавъ
побѣже в поле мимо рѧзань а братью свою игорѧ и ст҃ослава затвори в рѧзани кнѧзь
же всеволодъ иде к рѧзаню взѧ городъ борисовъ глѣбовъ пришед же к рѧзаню миръ
створи с романомъ и со игоремъ на всеи воли всеволожи цѣловаша крстъ и порѧдъ
створивъ в сеи братьи роздавъ имъ волость ихъ комуждо по старѣишиньству възврати
сѧ в володимерь В лѣт ѕ҃ х҃ п҃ ѳ Приде кнѧзь всеволодичь ст҃ославъ с новгородци
и с половци с погаными и с черниговци на всеволода юргевича всеволодъ же поиде
противу ѥму и ѹсрѣте и на вленѣ на рѣцѣ и стоꙗше промежи собою двѣ недѣли
дружина же всеволожа хотѧхуть крѣпко ѣхати на ст҃ослава всеволодъ бл҃госердъ сы
не хотѧ крове прольꙗти не ѣха на нь ѡн же стоꙗвъ в҃ недѣли ꙋбоꙗ сѧ разводьꙗ
пожга городъ дмитровъ възврати сѧ ѡпѧт в русь а кнѧзь всеволодъ в володимерь В
лѣт ѕ҃ х҃ ч҃ Новгородци приведоша к собѣ володимера ст҃ославича а ꙗрополку даша
торъжекъ ѡн же сѣдѧ на торжку поча воѥвати волгу люди всеволожѣ кнѧзь же
всеволодъ изъѣздомъ ѣха к торъжку и приѣхавъ стоꙗ ѡколо города мсць и людье
изнемогоша сѧ в городѣ з голода и конину ꙗдѧху и передаша сѧ и взѧша городъ а
кнѧзѧ ꙗрополка ꙗша и възврати сѧ с побѣдою в володимерь а новгородци приведъ в
володимерь пусти ихъ ѡпѧть на торжекъ В лѣт ѕ҃ х҃ ч҃ а Престави сѧ бл҃говѣрнаꙗ
кнѧгыни ѡлга нареченаꙗ чернечьскы ѥѹѳросиньꙗ мсца иѹлиꙗ въ д҃ дн҃ь И положена
быс в ст҃ѣи бц҃и в володимери В лѣт ѕ҃ х҃ ч҃ в Иде кнѧзь всеволодъ со изѧславомъ
глѣбовичемъ сн҃овцемъ своимъ и с володимеромь ст҃ославичемь и съ мстиславомъ
двд҃вчемъ и съ глѣбовичи рѧзаньскаго с романомъ и со игоремъ и со всеволодомъ и
с володимеромъ и с муромьскымъ володимеромъ приде в землю болгарьскую и высѣдъ
на берегъ поиде к великому городу и ста ѹ тухчина городка и перестоꙗвъ ту в҃
дн҃и поиде на третии дн҃ь к великому городу сторожемъ напередъ ѣздѧщим ѿтолѣ же
бѣлозерскыи полкъ ѿрѧди къ лодьꙗмъ а воѥводьство да ѳомѣ лазковичю пошедшю же
кнѧзю в поле ѹзрѣша наши сторожеве полкъ в поли и мнѧху болгарьскыи полкъ и
приѣхаша е҃ мужь ис полку того и ѹдариша челомъ передъ кнѧземъ всеволодомъ и
сказаша ѥму рѣчь кланѧют сѧ кнѧже половци емѧкове пришли ѥсьмы ко кнѧземъ
болгарьскым воѥватъ болгаръ кнѧзь же всеволодъ здумавъ с братьею своею и с
дружиною води ихъ в роту в половьцьскую поима ихъ поиде к великому городу и
приде кнѧзь к городу и перешедъ черемисанъ въ а҃ дн҃ь Нарѧди полкы а самъ поча
думати с дружиною изѧслав же глѣбовичь внукъ юргевъ доспѣвъ с дружиною возма
копье потъче къ плоту кдѣ бѧху пѣши вышли из города твердь ѹчинивше плотомь ѡн
же въгнавъ за плотъ къ воротомъ городнымъ изломи копье и ту ѹдариша ѥго стрѣлою
сквозѣ бронѣ подъ срдце и принесоша и лѣ жива в товары болгаре же из города и в
собѣкулѧ и из челмата поидоша въ лодьꙗх а ис торцьскаго на конихъ на лодьѣ наши
и приѣхавше имъ на лодьѣ наши же бж҃ьею помощью ѹкрѣплѧеми поидоша противу имъ
ѡни же видѣвше побѣгоша а наши погнаша сѣкуще поганыꙗ бохмиты и прибѣгше к волзѣ
въ ѹчаны и ту абье ѡпровергоша ѹчаны и тако истопоша боле тысѧчи ихъ бж҃ьимъ
гнѣвомъ гоними и ст҃ою бц҃ею и всеволода кнѧзѧ млт҃вою кнѧзь же всеволодъ стоꙗвъ
ѡколо города і҃ дн҃и Видѣвъ брата изнемагающа и болгаре выслали сѧ бѧху к нему с
миромъ поиде ѡпѧть къ исадомъ и ту на исадѣх б҃ъ поꙗ изѧслава и вложиша и в
лодью кнѧзь же всеволодъ възврати сѧ в володимерь а конѣ пусти на мордву а
изѧслава привезъше положиша и ѹ ст҃ое бц҃и володимери В лѣт ѕ҃ х҃ ч҃ г Кнѧзь
всеволодъ посла г кыеву к ст҃ославу къ всеволодичю и к митрополиту никиѳору
просѧ епспа хотѧ поставити луку смѣренаго дх҃мь кроткого игумена стго сп҃са на
берестовѣм митрополитъ же никиѳоръ не хотѧше поставити ѥго зане бѣ на мьздѣ
поставилъ николу грьчина кнѧзю всеволоду не хотѧщю ѥго паче же бг҃ви нѣс бо
достоино наскакати на ст҃ительскыи чинъ на мьздѣ но ѥгоже б҃ъ позоветь и ст҃аꙗ
бц҃ѧ кнѧзь въсхочеть и людье тако и сего игумена луку б҃у извольшю и ст҃ѣи бц҃ѣ
и кнѧзю всеволоду за ѥго кротость и смѣреньѥ митрополитъ же никиѳоръ повелѣ
николѣ грьчину ѿписати сѧ землѣ русьстѣи и постави сего луку епспмъ ростову и
володимерю и суждалю и всеи земли ростовьскои поставлен же быс мсцѧ марта въ аі҃
дн҃ь на памѧт стаг соѳроньꙗ архиепспа ѥрслмьскаго Быс же сь мужь молчаливъ
млстивъ къ ѹбогымъ и вдовицам ласков же ко всѧкому б҃ату и ѹбогу смѣрен же и
кротокъ рѣчью и дѣломъ ѹтѣшаꙗ печалныꙗ по истинѣ добрыи пастухъ иже пасеть
словесныꙗ ѡвцѧ нелицемѣрно с кротостью и с расмотреньем блюда ихъ и бдѧ за нь
дн҃ь и нощь и послѣдьствуꙗ ѡбычаю ст҃хъ и преходѧ ѿ дѣла в дѣло ꙋншеѥ и ѡбычныꙗ
молбы б҃у въздаꙗ в воню бл҃гоꙋханьꙗ приносѧ кадило мл҃твеное тѣмьꙗнъ
бл҃говоньныи побѣдивъ мирьскую похоть и миродержьцѧ кнѧзѧ вѣка сего супротивника
поправъ дьꙗвола и ѥго козни побѣдникъ ꙗви сѧ противным ѥго стрѣлам и гордым
помыслом ставъ супротивно ѹкрѣпивъ сѧ ѡружьемь крстнымъ поношенье црство на собѣ
носѧ не имаши бо града сде но будущаго взискаѥши вѣрою непобѣдимою и б҃жьею
помочью моли сѧ за порученое тобѣ стадо за люди хрсьꙗньскыꙗ за кнѧзѧ и за землю
ростовьскую иже взирающе на въздержанье твоѥ прославлѧють б҃а нынѣ и присно и в
бесконечныꙗ вѣкы Тогоже лѣт быс пожаръ великъ в володимери градѣ мсцѧ априлѧ въ
и҃і дн҃ь на памѧт стаг семеѡна Оужикы гснѧ в середу погорѣ бо мало не весь
городъ и црк҃вии числомъ л҃ и в҃ И зборнаꙗ цр҃кы ст҃аꙗ бц҃ѧ златоверхаꙗ юже бѣ
ѹкрасилъ бл҃говѣрныи кнѧзь андрѣи и та загорѣ сѧ сверху и что бѧше в неи днѣ
ѹзорочии поникадила сребренаꙗ и ссудъ златых и сребреных и портъ золотошитых и
женчюгом и чюдных иконъ золотомъ кованых и каменьѥм драгымъ и женчюгомъ великим
имже нѣс числа б҃у попущьшю грѣхъ ради наших и ѹмъ ѿ члв҃къ ѿѥмъшю и вымыкаша
изъ цр҃ькви на дворъ до всего а ис терема куны и книгы и паволокы ѹкси црк҃вныѣ
иже вѣшаху на праздникъ и до ссудъ имже нѣс числа все ѡгнь взѧ безъ ѹтеча ꙗкож
древле кивотъ бж҃ии плѣненъ быс иноплеменьникы се же сѧ здѣꙗ грѣх ради наших ꙗко
ꙋмножиша сѧ грѣси наши и неправды се же наведе на ны б҃ъ велѧ нам имѣти покаꙗнье
и въстѧгнути сѧ ѿ грѣха и ѿ зависти и ѿ прочихъ злых дѣлъ неприꙗзниныхъ б҃ъ бо
казнить рабы своꙗ напастьми различными ѡгнемь и водою и ратью и иными различными
казньми да ꙗвѧт сѧ ꙗко злато искушено в горнилѣ хрсьꙗномъ бо многыми напастьми
внити въ црство нбсное но нужници въсхытають е но не предажь нас до концѧ имени
твоѥго ради стаг и не ѡстави млсти твоеꙗ ѿ нас аще бо безаконьꙗ назриши то кто
постоить ты бо вѣси влдко наших согрѣшении движеньꙗ на зло ѥдино прѣщенье ѥдина
казнь многовещныꙗ имуще раны и се притраньнѣе и страшнѣе ꙗко на хрсьꙗньскѣ родѣ
страх и колѣбанье и бѣда ѹстрани сѧ праведно достоино ес тако да накажем сѧ и
тако вѣруем подобаше нам со иѡвомь гл҃ати ꙗко гсви любо тако и быс казними бо
влдку познаем ѥгоже мы прогнѣвахом прославлени бывше не прославихомъ почтени
бывше не почтохомъ ѡст҃ивше сѧ не разумѣхомъ куплени бывше не поработихом
поработивше сѧ не ꙗко ѡц҃ѧ постыдѣхом сѧ согрѣшихом казними ѥсмы ꙗко створихом
тако и приꙗхом но ѡбаче надѣем сѧ на млсть великаго б҃а кажеть ны добрѣ влдка
бл҃гыи не по безаконью нашему створи нам ни по грѣхом нашим въздасть нам тако
подобает бл҃гому влдцѣ казати ѡ неизреченное члв҃колюбье понеже хотѧще ѹклонихом
сѧ ѿ заповѣди ѥго се ѹже не хотѧще терпим все с нужею понеже не волею кдѣ бѣ в
нас въздыханье нонѣ же плачь пространи сѧ исаіꙗ бо прр҃къ глет гси в печали
помѧнухом тѧ в печали мало наказанье твоѥ ес намъ да никто же дерзнеть рещи ꙗко
ненавидими б҃омь ѥсмы да не будеть кого тако б҃ъ любить ꙗкоже ны възлюбилъ ес и
възнеслъ ѥсть никого же имже паче ꙗрость свою въздвиже на ны ꙗко паче всѣх
почтени бывше горѣе всѣх здѣꙗхом грѣхы ꙗкож паче всѣх просвѣщени бывше влд҃чню
волю дѣюще и не презрѣвше в лѣпоту паче инѣхъ казними ѥсмы тѣм же глет к нам
пррк҃мь ѡбратите сѧ ко мнѣ всѣмъ срдцемь вашим постомъ и плачем любовью другъ къ
другу не воздающа зла за зло правѧща судъ ѡбидимую вдовицю ѡклеветающе таи
ближнѧго сего изгонѧще по б҃оѡц҃ю дв҃ду глщ҃ю избави мѧ ѿ клеветы члв҃ча и
схраню заповѣди твоꙗ да аще сице створим всѣх грѣх прощени будемъ и ꙗко чадомъ
своимъ подасть нам всѧ прошеньꙗ наша ѿ тебе бо ѡ влдко и всепрчстаꙗ мт҃и всѧко
даньѥ бл҃го и дари свыше посылают сѧ нынѧ и прис и в бесконечныꙗ вѣкы аминь В
тоже лѣт б҃ъ вложи и в срдце кнѧземъ русскымъ ходиша бо кнѧзи русстии вси на
половци ст҃ославъ всеволодичь рюрикъ ростиславичь володимеръ глѣбовичь
ст҃ославичь глѣбъ гюргевичь глѣбъ туровьскыи романовичь мстиславъ двд҃вчь
изѧславъ всеволодъ мстиславичь и галичьскаꙗ помочь и володимерьскаꙗ и лучьскаꙗ и
подоша к ним вкупѣ вси и перешедше ѹголъ рѣку е҃ дн҃ии Искаша ихъ володимеръ же
глѣбовичь внукъ юргевъ ѣздѧше напереду в сторожих с переꙗславци и берендѣевъ
было с нимь в҃҂ и р҃ Половци же ѹслышавше русь ѡже пришли на них ради быша
надѣюще сѧ на силу рекоша се б҃ъ вдалъ ес кнѧзи русскиѣ и полкы ихъ в руцѣ наши
ѹстремиша сѧ на бои не вѣдуще гл҃емаго ꙗко нѣс мужьства ни ес думы противу бв҃и
поидоша противу володимеру кличючи ꙗко пожрети хотѧще володимеръ же бж҃ьею
помочью и ст҃ое бц҃и и дѣда своѥго стго млт҃вою ѹкрѣплѧѥм и ѡц҃а своѥго поиде
противу им испросилъ сѧ бѧше ѹ ст҃ослава рекъ моꙗ волость пуста ѿ половець пусти
мѧ ѡч҃е ст҃ославе напередъ с сторожи кнѧзи же русстии не ѹтѧгли бѧху с
володимеромъ половци же ѹзрѣвше полкъ володимерь крѣпко идущь на них побѣгоша
гоними гнѣвомъ бж҃ьимъ и ст҃ое бц҃и наши же погнаша сѣкуще ꙗ з҃ тысѧчь руками
изъимаша ихъ кнѧзии ѡдинѣхъ было половьцьсскых у҃ и з҃і Кобѧка руками ꙗша
ѡсолука барака тарга данила башкърта тарсука изу глѣба тирьевича ексна алака и
толгыꙗ двдв҃ча тести с сыномъ тѣтиꙗ с сыном кобѧкова тьсти турундаꙗ и поможе б҃ъ
и ст҃аꙗ бц҃ѧ володимеру мсцѧ иунѧ въ л҃ а дн҃ь в понедѣлник на памѧт стаг
евдокима новаг Сдѣꙗ гсь спс҃ньѥ велико нашим кнѧзем и воѥмъ ихъ надъ врагы
нашими побѣжени быша иноплеменьници и кумани рекше половци и реч володимеръ сь
дн҃ь иже створи гсь възрадуѥм сѧ и възвеселим сѧ во нь ꙗко гсь избавил ны ес ѿ
врагъ наших и покори врагы наша под нозѣ наши и скруши главы змиевыꙗ и быс
радость велика дружина ѡполониша сѧ и колодникы поведоша ѡружьꙗ добыша и конь и
възвратиша сѧ домовь славѧще б҃а и ст҃ую бц҃ю скорую помощницю роду хрсьꙗньску
Того ж҃ лѣт҃ здумаша ѡлгови внуци на половци занеже бѧху не ходили томь лѣт҃ со
всею кнѧзьѥю но сами поидоша ѡ собѣ рекуще мы ѥсмы ци не кнѧзи же поидем҃ такы
же собѣ хвалы добудем҃ и снѧша сѧ оу переяславлѧ игорь съ двѣма с҃нома из
новагорода сѣверьскаго ис трубѣча всеволодъ брата ѥго ѡлговичь с҃тославъ из
рыльска и черниговьская помочь и внидоша в землю ихъ половьци же оуслышавше
поидоша рекуще брат҃я наша избита и ѡц҃и наши а друзии изъимани а се нонѣ на
нас҃ идут҃ послаша сѧ по всеи земли своєи а сами поидоша к симъ и ждаша дружины
своея а си к ним҃ идуть к вежамъ ихъ они же не пустѧчи в вежѣ срѣтоша ихъ а
дружины не дождавъше и сступиша сѧ и побѣжени бывше половци и биша и до вежь
множество полона взѧша жены и дѣти и стояша на вежах҃ г҃ дн҃и веселѧ сѧ а рекуще
брат҃я наша ходили с ст҃ославомъ великим҃ кнѧзем҃ и били сѧ с ними зрѧ на
переяславль а ѡни сами к ним҃ пришли а в землю ихъ не смѣли по них҃ ити а мы в
земли их҃ ѥсмы и самѣхъ избили а жены их҃ полонены и дѣти оу насъ а нонѣ поидемъ
по них҃ за донъ и до конца избьемъ ихъ ѡже ны будет҃ ту побѣда идем҃ по них҃ и
луку морѧ где же не ходили ни дѣди наши а возмем҃ до конца свою славу и чть а не
вѣдуще бж҃ья строѥнья а ѡстатокъ бьєных҃ тех҃ бѣжаша дружинѣ своєи гдѣ бѧху
переже вѣсть послалии сказаша имъ свою погыбель ѡни же слышавше поидоша к ним҃ а
по друзи послаша сѧ и снѧша сѧ с ними стрѣлци и биша сѧ г҃ дн҃и стрѣлци а копьи
сѧ не снимали а дружины ѡжидаючи а к водѣ не дадуче имъ ити и приспѣ к ним҃
дружина всѧ многоє множство наши же видѣвше ихъ оужасоша сѧ и величанья своѥго
ѿпадоша не вѣдуще гл҃емаго пр҃ркмъ нѣс҃ чл҃вку мдрс҃ти ни єс҃ мужства ни єс҃
думы противу гс҃ви изнемогли бо сѧ бѧху безводьємь и кони и сами в знои и в тузѣ
и поступиша мало к водѣ по г҃ дн҃и бо не пустили бѧху ихъ к водѣ видѣвше ратнии
ѹстремиша сѧ на нь и притиснуша и к водѣ и биша сѧ с ними крѣпко и быс҃ сѣча зла
велми друзии конѣ пустиша к ним҃ съсѣдше и кони бо бѧху под҃ ними изнемогли и
побѣжени быша наши гнѣвом҃ бж҃ьимъ кнѧзи вси изъимани быша а болѧре и велможа и
всѧ дружина избита а другая изъимана и та язвена и възвратиша сѧ с побѣдою
великою половцї а ѡ наших҃ не быс҃ кто и вѣсть принеса за наше согрѣшеньє гдѣ бо
бѧше в нас҃ радос҃ нонѣ же въздыханье и плачь распространи сѧ їсаїя бо пр҃ркъ
гл҃ть ги҃ в печали помѧнухом҃ тѧ и прочая и по[и]де путем҃ гость ѡни же казаша
рекуще поидѣте по свою брат҃ю а ли мы идем҃ по свою брат҃ю к вам҃ кнѧзем҃ же
всѣм҃ слышавше таку погыбель ѡ братьѣ своєи и до бояръ возпїша вси и быс҃ плачь
и стенаньє ѡвѣмъ бо брат҃я избита и изъимана а другымь ѡци и ближикы а кнѧзь
ст҃ославъ посла по сн҃ы своѣ и по всѣ кнѧзи и собраша сѧ к нему г кыєву и
выступиша г каневу половци же оуслышавше всю землю русскую идуще бѣжаша за донъ
ст҃ославъ же слышавъ ихъ бѣжавших҃ възврати сѧ г кыѥву со всею кнѧзьѥю и
разидоша сѧ в страны своя половци же оуслышавше ихъ ѿшедших҃ гнаша ѡтаи к
переяславлю и взѧша всѣ городы по сулѣ и оу переяславлѧ биша сѧ весь дн҃ь
володимеръ же глѣбовичь видѣ ѡстрогъ взимаем҃ выѣха из города к ним҃ в малѣ
дружинѣ и потче к ним҃ и биша сѧ с ними крѣпко и ѡбиступиша кнѧзѧ злѣ и видѣвше
горожане изнемагающе своих҃ и выринуша сѧ из города и биша сѧ ѡдва изотѧша кнѧзѧ
боденого треми копьи а дружины много избьєно и вбѣгоша в городъ и затвориша сѧ а
ѡни възвратиша сѧ со многым҃ полоном҃ в вежѣ и по малых҃ дн҃хъ оускочи игорь
кнѧзь оу половець не ѡставить бо гс҃ь праведнаго в руку грѣшничю ѡчи бо гс҃ни на
боящая сѧ ѥго а оуши ѥго в мл҃тву ихъ гониша бо по нем҃ и не ѡбрѣтоша єго яко ж҃
и саоулъ гони дв҃да но бъ҃ избави и тако и сего бъ҃ избави из руку поганых҃ а
ѡни вси держими бѧху твердо и стрегоми и потвержаѥми многими желѣзы и казньми се
же и здѣя сѧ грѣх҃ ради наших҃ зане оумножиша сѧ грѣси наши и неправды бъ҃ бо
казнить рабы своя напастьми различьными ѡгнемь и водою и ратью и иными
различными казньми хрс҃ьянину бо многыми напастьми внити въ црс҃тво нбс҃ноє
согрѣшихом҃ казними ѥсмы яко створихом҃ тако и прияхом҃ но кажет ны добрѣ гс҃ь
нашь но да никто же можеть рещи яко ненавидит҃ нас҃ бъ҃ не буди то кого тако
любить бгъ҃ яко же ны възлюбилъ є и възнеслъ є и стрс҃ть приятъ нас҃ ради да ны
избавить ѿ неприязни въ тъж҇ дн҃ъ съказаниѥ и страсть и похвала ст҃ою мч҃никѹ
бориса и глѣба г҃и блгc҇ви оч҃е Родъ правꙑихъ бл҃гословить сѧ рече про҇ркъ и
сѣмѧ ихъ въ благословлении бѹдеть сице ѹбо бꙑсть малъмь преже сихъ сѹщю
самодрьжьцю вьсеи рѹсьскѣи земли володимиру сн҃ѹ свѧтославлю вънѹкѹ же игоревѹ
иже и ст҃ꙑимь кр҃щениѥмь вьсю просвѣти сию землю рѹсьскѹ прочаѧ же ѥго
добродѣтели инде съкажемъ нынѣ же нѣсть времꙗ а о сихъ по рѧду сице ѥсть сь ѹбо
володимиръ имѣꙗше сн҃овъ в҃ꙇ не отъ ѥдиноꙗ женꙑ нъ отъ раснъ матеръ ихъ въ нихъ
же бѧше старѣи вышеславъ а по немь изѧславъ г҃ ст҃опълкъ иже и ѹбииство се зълоѥ
изъобрѣтъ сего мт҃и преже бѣ чьрницею гръкꙑни сѹщи и поꙗлъ ю бѣ ꙗропълкъ братъ
володимирь и ростригъ ю красотꙑ дѣлꙗ лица ѥꙗ и зача отъ неꙗ сего ст҃опълка
оканьнааго володимиръ же поганъи ѥще ѹбивъ ꙗропълка и поꙗтъ женѹ ѥго непраздьнѹ
сѹщю отъ неꙗ же роди сꙗ сии оканьнꙑи ст҃опълкъ и бꙑсть отъ дъвою ц҃ю и братѹ
сѹщю тѣмь же и не люблꙗаше ѥго володимиръ акꙑ не отъ себе ѥмѹ сѹщю а отъ рогнѣди
д҃ сн҃ꙑ имѣꙗше изꙗслава и мьстислава и ꙗрослава и всеволода а отъ иноꙗ ст҃ослава
и мьстислава а отъ българꙑнѣ бориса и глѣба и посажа всꙗ по роснамъ землꙗмъ въ
кнꙗжении иже инъде съкажемъ сихъ же съповѣмꙑ ѹбо о нихъ же и повѣсть си ѥсть
посади убо сего оканьнааго Свꙗтопълка въ кнꙗжении Пиньскѣ а Ꙗрослава Новѣгородѣ
а Бориса Ростовѣ а Глѣба Муромѣ нъ се остаану много глаголати да не многописании
въ забыть вълѣземъ нъ о немьже начахъ си съкажемъ убо сице многомъ же уже дн҃ьмъ
минѹвъшемъ и ꙗко съконьчаша сꙗ дн҃иѥ володимирѹ ѹже минѹвъшемъ лѣтомъ к҃ и҃ по
ст҃ѣмь кр҃щении въпаде въ недѹгь крѣпъкъ въ то же времꙗ бꙗше пришелъ борисъ изд
ростова печенегомъ же о онѹду пакы идущемъ ратию на рѹсь въ велицѣ печали бꙗаше
володимиръ зане не можааше изити противу имъ и много печалѧаше сꙗ и призъвавъ
бориса ѥмуже бѣ имꙗ наречено въ свѧтѣмь крьщении романъ блаженааго и
скоропослушьливааго предавъ воѣ мъногы въ руцѣ ѥго посъла и противу безбожьнымъ
печенѣгомъ онъ же съ радостию въставъ иде рекъ Се готовъ есмь предъ очима твоима
сътворити елико велить волꙗ сьрдьца твоѥго О таковыихъ бо рече Притъчьникъ Сынъ
быхъ отьцю послушьливъ и любиимъ предъ лицьмь матере своеꙗ Ошедъшю же ѥму и не
обрѣтъшю супостатъ своихъ възвративъшю сꙗ въспꙗть ѥму и се приде вѣстьникъ къ
нему повѣдаꙗ ему отьчю съмрьть како престави сꙗ отьць его Василии въ се бо имꙗ
бꙗше нареченъ въ свѧтѣмь крьщении и како Свꙗтопълкъ потаи сьмьрть отьца своѥго и
ночь проимавъ помостъ на Берестовѣмь и въ ковъръ обьртѣвъше съвѣсивъше ужи на
землю везъше на саньхъ поставиша и въ цьркви свꙗтыꙗ Богородица и ꙗко услыша
свꙗтыи Борисъ начатъ тѣлъмь утьрпывати и лице его вьсе сльзъ испълни сꙗ и
сльзами разливаꙗ сѧ и не могыи глаголати въ сьрдьци си начать сицеваꙗ вѣщати Увы
мнѣ свѣте очию моѥю сиꙗниѥ и заре лица моѥго бъздро уности моѥѣ наказаниѥ
недоразумѣниꙗ моѥго увы мнѣ отьче и господине мои къ кому прибѣгну къ кому
възьрю къде ли насыщю сꙗ таковааго благааго учениꙗ и назаниꙗ разума твоѥго увы
мнѣ увы мнѣ како заиде свѣте мои не сущу ми ту да быхъ понѣ самъ чьстьное твоѥ
тѣло своима рукама съпрꙗтꙗлъ и гробу предалъ нъ то ни понесохъ красоты мужьства
тѣла твоего ни съподобленъ быхъ цѣловати добролѣпьныхъ твоихъ сѣдинъ нъ о
блажениче помꙗни мꙗ въ покои твои сьрдьце ми горить душа ми съмыслъ съмущаѥть и
не вѣмь къ кому ѡбратити сꙗ и къ кому сию горькую печаль простерети къ брату ли
ѥгоже быхъ имѣлъ въ отьца мѣсто нъ тъ мьню о суѥтии мирьскыихъ поучаѥть сꙗ и о
биѥнии моѥмь помышлꙗеть да аще кръвь мою пролѣѥть и на убииство моѥ потъщить сꙗ
мученикъ буду господу моѥму азъ бо не противлю сꙗ зане пишеть сѧ г҃ь гърдыимъ
противить сѧ съмѣренымъ же даѥть бл҃годать апc҇лъ же иже рече б҃а люблю а брата
своѥго ненавидить лъжь ѥсть и пакы боꙗзни въ любъви нѣсть съвьршенаꙗ любы вънъ
измещеть страхъ тѣмь же что реку или чьто сътворю се да иду къ брату моѥму и
рекѹ тꙑ ми бѹди оц҃ь тꙑ ми братъ и старѣи чьто ми велиши г҃и мои и си на умѣ си
помышлꙗѧ идꙗаше къ брату своѥму и глаголааше въ сьрдьци своѥмъ То понѣ узьрю ли
си лице братьца моѥго мьньшааго Глѣба ꙗко же Иѡсифъ Вениꙗмина и та вьсѧ полагаꙗ
въ сьрдьци си волꙗ твоꙗ да будеть господи мои помышлꙗше же въ умѣ своѥмь аще
поиду въ домъ отьца своѥго то ꙗзыци мнози превратꙗть сьрдьце моѥ ꙗко прогнати
брата моѥго ѧкоже и отьць мои преже свѧтаго крещениꙗ славы ради и кнꙗжениꙗ мира
сего и иже все мимоходить и хуже паучины то камо имамъ приити по ѡшьствии моѥмь
ѡтсюду какъ ли убо обрꙗщю сꙗ тъгда кыи ли ми будеть ѡтвѣтъ къде ли съкрыю
мъножьство грѣха моѥго чьто бо приобрѣтоша преже братиꙗ отьца моѥго или отьць
мои къде бо ихъ житиꙗ и слава мира сего и багрꙗница и брꙗчины сребро и золото
вина и медове брашьна чьстьнаꙗ и быстрии кони и домове красьнии и велиции и
имѣниꙗ многа и дани и чьсти бещисльны и гърдѣниꙗ ꙗже о болꙗрѣхъ своихъ уже все
се имъ акы не было николиже всꙗ съ нимь ищезоша и нѣсть помощи ни отъ когоже
сихъ ни отъ имѣниꙗ ни отъ множьства рабъ ни отъ славы мира сего тѣмь и Соломонъ
все прошьдъ вьсꙗ видѣвъ всꙗ сътꙗжавъ и съвъкупивъ рече расмотривъ вьсе сѹѥта и
сѹѥтиѥ сѹѥтию буди тъкмо помощь ѡт добръ дѣлъ и отъ правовѣриꙗ и отъ
нелицемѣрьныꙗ любъве Идыи же путьмь помышлꙗаше о красотѣ и о доброте телесе
своѥго и сльзами разливааше сꙗ вьсь и хотѧ удрьжати сꙗ и не можааше и вси зьрꙗще
ѥго тако плакааше сꙗ о доброродьнѣмь тѣлѣ и чьстьнѣмь разумѣ въздраста ѥго и
къжьдо въ души своѥи стонааше горестию сьрдьчьною и вси съмущааху сꙗ о печали
къто бо не въсплачеть сѧ съмрьти тоѣ пагубьноѣ приводꙗ предъ очи сьрдьца своѥго
образъ бо бꙗаше унылъи ѥго възоръ и скрушение сьрдьца ѥго свѧтаго такъ бо бѣ
блаженыи тъ правьдивъ и щедръ тихъ крътъкъ съмѣренъ всѣхъ милуꙗ и вьсꙗ набъдꙗ
помышлꙗть же въ ср҃дци своемь богоблаженыи Борисъ и глаголааше вѣдѣ брата моѥго
зълу ради чловѣци понудꙗти и на ѹбииство моѥ и погубить мѧ да аще пролѣеть кръвь
мою то мученикъ буду Господу моѥму а духъ мои прииметь владыка таче забывъ
скърбь съмьртьную тѣшааше сьрдьце свое словеси божии иже погубити душю свою мене
ради и моихъ словесъ обрꙗщети ю въ животѣ вѣчьнѣмь съхранить ю и поиде
радъстьнъмь срд҃цьмь не презьри мене рекыи г҃и премл҃стве уповающааго на тѧ нъ
сп҃си дш҃ю мою Ст҃опълкъ же сѣдꙗ Кыѥвѣ по оц҃и призвавъ кыꙗны многы дары имъ
давъ ѡ҃пусти посла же къ Борису гл҃ꙗ брате хочю съ тобою любъвь имѣти и къ отьню
ти придамь льстьно а не истину гл҃ꙗ пришедъ Вышегороду ночь отаи призъва Путьшю
и вышегородьскыѣ мужѣ и рече имъ Повѣдите ми по истинѣ приꙗзньство имѣете ли къ
мнѣ Путьша рече вьси мы можемъ главы своꙗ положити за тѧ видѣвъ же диꙗволъ и
искони ненавидꙗи добра чл҃вка ꙗко вьсю надежю свою на г҃а положилъ есть ст҃ыи
Борисъ начатъ подвижьнѣи бываати и обрѣтъ ꙗко же преже Каина на братоубииство
горꙗща тако же и Ст҃опълка по истинѣ въторааго Каина улови мысль ѥго ꙗко да
избиѥть всꙗ наслѣдьникы оц҃а своѥго а самъ приимьть единъ въсю власть тъгда
призъва къ себе оканьныи трьклꙗтыи Свꙗтопълкъ съвѣтьникы всему злу и началникы
всеи неправьдѣ и отъвьрзъ пресквьрньнаꙗ уста рече испусти зълыи гласъ Путьшинѣ
чади аще убо главы своꙗ обѣщасте сꙗ положити за мѧ шедъше убо братиꙗ моꙗ отаи
къде обрѧщете брата моѥго Бориса съмотрьше времѧ убиите и и обѣщаша сꙗ ѥму тако
створити О таковыихъ бо рече пророкъ Скори суть кръвь пролиꙗти бес правьды Си бо
обѣщавають сꙗ кръви и събирають себе злаꙗ Сихъ путьѥ суть събирающеи безаконие
нечистиемь свою душю обиемлють блаженыи же Борисъ ꙗкоже сꙗ бѣ воротилъ и сталъ
бѣ на Льтѣ шатьры и рѣша къ нему дружина поиди сѧди Кыевѣ на столѣ отьни се бо
вси вои въ руку твоѥю суть онъ же имъ отъвѣщааваше Не буди ми възꙗти рукы на
брата своѥго и еще же и на старѣиша мене егоже быхъ имѣлъ акы отьца си слышавъше
вои разидоша сꙗ от него а самъ оста тъкъмо съ отрокы своими и бꙗаше въ дьнь
суботьныи въ тузѣ и печали удручьнъмь сьрдьцьмь и вълѣзъ въ шатьръ свои плакаше
сꙗ съкрушенъмь сьрдьцьмь а душею радостьною жалостьно гласъ испущааше Сльзъ
моихъ не презьри владыко да ꙗко же уповаю на тѧ тако да с твоими рабы прииму
часть и жребии съ вьсѣми свѧтыими твоими ꙗко ты еси богъ милостивъ и тебе славу
въсылаемъ въ вѣкы Аминь помышлꙗшеть же мучение и страсть свꙗтаго мученика Никиты
и свꙗтаго Вꙗчеслава подобно же сему бывъшю убиению бывъшю и како свѧтѣи Варварѣ
отьць свои убоица бысть и помышлꙗаше слово премудрааго Соломона правьдьници въ
вѣкы живуть и отъ господа мьзда имъ и строение имъ от вышьнꙗаго и о семь словеси
тъчию утѣшааше сꙗ и радовааше сꙗ таче бысть вечеръ и повелѣ пѣти вечерънюю а
самъ вълѣзъ въ шатьръ свои начатъ молитву творити вечернюю съ сльзами горькыми и
частыимь въздыханиѥмь и стонаниѥмь многымь по сихъ леже съпати и бꙗше сънъ его
въ мънозѣ мысли и въ печали крѣпъцѣ и тꙗжьцѣ и страшьнѣ како предати сꙗ на
страсть како пострадати и течениѥ съконьчати и вѣру съблюсти ꙗко да и щадимыи
вѣньць прииметь от рукы вьседьржителевы и видѣвъ възбьнувъ рано ꙗко годъ ѥсть
утрьнии бѣ же въ ст҃оую недѣлю рече къ прозвутеру своѥму въставъ начьни
заутрьнюю самъ же обувъ нозѣ свои и умывъ лице своѥ начатъ молити сꙗ къ господу
богу Посълании же приидоша отъ Ст҃опълка на Льто ночь и подъступиша близъ и
слышаша гласъ блаженааго страстотьрпьца поюща псалтырь заутрьнюю бꙗше же ѥму и
вѣсть о убиѥнии ѥго и начатъ пѣти г҃и чьто сѧ умножиша сътужающии мънози въсташа
на мѧ и прочаꙗ псалмы до коньца и начатъ пѣти псалтырь обидоша мꙗ пси мнози и
уньци тучьни одьржаша мꙗ и пакы г҃и б҃е мои на тѧ уповахъ спаси мꙗ таже по семь
канонъ и коньчавъшю ѥму утрьнюю начатъ молити сꙗ зьрꙗ къ иконѣ господьни рече
г҃и ис҃ъ х҃е иже симь образъмь ꙗви сꙗ на земли изволивы волею пригвоздити сꙗ на
крьстѣ и приимъ страсть грѣхъ ради нашихъ съподоби и мѧ приꙗти страсть и ꙗко
услыша шпътъ зълъ окрьстъ шатьра и трьпьтьнъ бывъ и начатъ сльзы испущати отъ
очию своею и гл҃ааше слава ти г҃и о вьсемь ꙗко съподобилъ мꙗ ѥси зависти ради
приꙗти сию горькую съмьрть и все престрадати любъве ради словесе твоѥго не
въсхотѣхомъ възискати себе самъ ничто же себе изволихъ по апc҇лѹ любы вьсе
тьрпить всему вѣру ѥмлеть и не ищьть своихъ си и пакы боꙗзни въ любъви нѣсть
съвьршенаꙗ бо любы вънъ отъмещеть боꙗзнь тѣмь владыко душа моꙗ въ руку твоѥю
въину ѧко закона твоѥго не забыхъ ꙗко господеви годѣ бысть тако буди и узьрѣста
попинъ его и отрокъ иже служааше ѥму и видѣвъша господина своѥго дрꙗхла и
печалию облиꙗна суща зѣло расплакастасꙗ сꙗ зѣло и гл҃аста милыи гн҃е наю и
драгыи колико бл҃гости испълненъ бысть ꙗко не въсхотѣ противити сꙗ ҅брату҆
любъве ради хв҃ы а коликы воѣ дьржа въ руку своѥю и си рекъша умилиста сѧ и абиѥ
узьрѣ текущиихъ къ шатьру блистаниѥ оружиꙗ и мечьное оцѣщение и без милости
прободено бысть чьстьное и многомилостивое тѣло свѧтаго и блаженааго Христова
страстотьрпьца Бориса насунуша копии оканьнии Путьша Тальць Еловичь Лꙗшько
видѣвъ же отрокъ ѥго вьрже сꙗ на тѣло блаженааго рекыи да не остану тебе
господине мои драгыи да идеже красота тѣла твоѥго увꙗдаѥть ту и азъ съподобленъ
буду с тобою съконьчати животъ свои бꙗше же сь родъмь угринъ имьньмь же Георгии
и бѣаше възложилъ на нь гривьну злату и бѣ любимъ Борисъмь паче мѣры и ту же и
проньзоша и ꙗко бысть ураненъ и искочи ꙇ шатьра въ оторопѣ и нача глаголати
стоꙗще округъ ѥго чьто стоите зьрꙗще Приступивъше сконьчаимъ повелѣное намъ Си
слышавъ блаженыи начатъ молити сꙗ и милъ сꙗ имъ дѣꙗти глаголꙗ братиꙗ моꙗ милаꙗ и
любимаꙗ мало ми времꙗ ѡ҃даите да понѣ помолю сꙗ богу моѥму и възьрѣвъ на небо съ
сльзами и горѣ въздъхнувъ начатъ молити сꙗ сицими гл҃ы г҃и боже мои
многомл҃стивыи и мл҃стивыи и премл҃стиве слава ти ꙗко съподобилъ мꙗ ѥси убѣжати
отъ прельсти житиꙗ сего льстьнааго слава ти прещедрыи живодавьче ꙗко сподоби мѧ
труда ст҃ыихъ мч҃нкъ слава ти вл҃дко цлв҃колюбьче сподобивыи мꙗ съконьчати
хотѣние ср҃дца моѥго слава ти х҃е мъногому ти мл҃срдию иже направи на правыи
путь мирьны ногы ногы моꙗ тещи къ тебе бесъблазна призьри съ высоты ст҃ынꙗ твоѥꙗ
вижь болѣзнь ср҃дца моѥго юже приꙗхъ ѡ҃ съродника моѥго ꙗко тебе ради умьрщвꙗемъ
ѥсмь вь сь дн҃ь въмѣниша мꙗ ѧко овьна на сънѣдь вѣси бо г҃и мои ꙗко не противлю
сꙗ ни въпрекы гл҃ю а имыи въ руку вьсꙗ воꙗ оц҃а моѥго и вьсꙗ любимыꙗ оц҃емь
моимь и ничьтоже умыслихъ противу брату моѥму онъ же селико елико възможе
въздвиже на мꙗ да аще бы ми врагъ поносилъ протьрпѣлъ убо быхъ аще бы ненавидꙗ
мене вельречевалъ укрылъ быхъ сꙗ нъ ты г҃и вижь и суди межю мною и межю братъмь
моимь и не постави имъ г҃и грѣха сего нъ приими въ миръ дш҃ю мою аминь и
възьрѣвъ къ нимъ умиленама очима и спадъшемь лицьмь и вьсь сльзами облиꙗвъ сꙗ
рече братиѥ приступивъше съконьчаите служьбу вашю и буди миръ брату моѥму и вамъ
братиѥ да ѥлико слышаху словеса ѥго отъ сльзъ не можааху ни словесе рещи отъ
страха же и печали горькы и мъногыхъ сльзъ нъ съ въздыханиемь горькымь жалостьно
глаголааху и плакааху сꙗ и къжьдо въ души своѥи стонааше увы намъ кънѧже нашь
милыи и драгыи и блаженыи водителю слѣпыимъ одеже нагымъ старости жьзле казателю
не наказанымъ кто уже си вьсꙗ исправить како не въсхотѣ славы мира сего како не
въсхотѣ веселити сꙗ съ чьстьныими вельможами како не въсхотѣ величиꙗ еже въ
житии семь къто не почюдить сꙗ великууму съмерению къто ли не съмѣрить сꙗ оного
съмѣрение видꙗ и слыша и абие усъпе предавъ дш҃ю свою въ руцѣ б҃а жива мцc҇а
июлиꙗ въ к҃ д҃ дн҃ь преже ѳ҃ каландъ агуста избиша же и отрокы многы съ Георгиꙗ
же не могуще сънꙗти гривьны и отсѣкъше главу отъвьргоша и кромѣ да тѣмь и
послѣдь не могоша познати тѣла его Блаженааго же Бориса обьртѣвъше въ шатьръ
възложивъше на кола повезоша и ꙗко быша на бору начатъ въскланꙗти ст҃у главу
свою и се увѣдѣвъ Ст҃плъкъ пославъ два варꙗга и прободоста и мечьмь въ ср҃дце и
тако съконьча сꙗ и въсприꙗтъ неувѧдꙗемыи вѣньць и положиша тѣло ѥго принесъше
Вышегороду у цр҃кве ст҃ааго Василиꙗ въ земли погребоша и не до сего остави
убииства оканьныи Ст҃опълкъ нъ и на большаꙗ неистовꙗ сѧ начатъ простирати сꙗ и
ꙗко видѣ сѧ желаниѥ ср҃дце своѥго уже улучивъ абие не въспомꙗну зълааго своѥго
убииства и многааго убо съблажнениꙗ и ни малы понѣ на покаꙗние преклони сꙗ нъ ту
абиѥ въниде въ ср҃дце ѥго сотона и начаты и пострѣкати вꙗщьша и горьша съдѣꙗти и
множаиша убииства гл҃лааше бо въ дш҃и своѥи оканьнѣи что сътворю аще бо до сьде
оставлю дѣло убииства моѥго то дъвоего имамъ чаꙗти ꙗко аще услышать мꙗ братиꙗ
моѧ си же варивъше въздадꙗть ми и горьша сихъ аще ли и не сице то да ижденуть мꙗ
и буду чюжь престола оц҃а моѥго и жалость землѣ моѥꙗ сьнѣсть мꙗ и поношениꙗ
поносꙗщиихъ нападуть на мꙗ и кънꙗжение моѥ прииметь инъ и въ дворѣхъ моихъ не
будеть живущааго зане ѥгоже г҃ь възлюби а азъ погнахъ и къ болѣзни ꙗзву
приложихъ приложю къ безаконию убо безакниѥ обаче и мт҃ре моѥꙗ грѣхъ да не
оцѣстить сꙗ и съ правьдьныими не напишю сꙗ нъ да потреблю сꙗ отъ книгъ живущиихъ
ꙗкоже и бысть ѥже послѣди съкажемъ нынѣ же нѣсть времꙗ нъ на предълежащеѥ
възвратимъ сꙗ и си на умъ си положивъ зълыи съвѣтьникъ диꙗволь посла по
блаженааго Глѣба рекъ приди въбързѣ оц҃ь зоветь тꙗ и не съдравить ти вельми онъ
же въбързѣ въ мале дружинѣ въсѣдъ на конь поѣха и пришедъ на Вългу на поле
потъче сꙗ подъ нимь конь въ ровѣ и наломи ногу малы и ꙗко приде Смолиньску и
поиде отъ Смолиньска ꙗко зьрѣимъ ѥдино ста на Смꙗдинѣ въ кораблици и въ се времꙗ
пришьла бꙗаше вѣсть отъ Передъславы къ Ꙗрославу ѡ отьни съмьрти и присла
Ꙗрославъ къ Глѣбу река не ходи брате оц҃ь ти умьрлъ а братъ ти убиѥнъ отъ
Ст҃опълка и си услышавъ блаженыи възъпи плачьмь горькыимь и печалию ср҃дьчьною и
сице гл҃ааше О увы мнѣ гн҃е мои отъ двою плачю плачю сꙗ и стеню дъвою сѣтованию
сѣтую и тужю увы мнѣ увы мнѣ плачю зѣло по оц҃и паче же плачю сꙗ и отъчаꙗхъ сꙗ
по тебе брате и гн҃е Борисе како прободенъ ѥси како без милости прочеѥ съмрьти
преда сꙗ како не отъ врага нъ отъ своѥго брата пагубу въсприꙗлъ ѥси увы мнѣ уне
бы съ тобою умрети ми неже уединену и усирену ѡ҃ тебе въ семь житии пожити азъ
мнѣхъ въбързѣ узьрѣти лице твоѥ ан҃гльскоѥ ти се селика туга състиже мѧ и уны
быхъ бы ми съ тобою умрети гн҃е мои нынѣ же что сътворю азъ умиленыи очюженыи
отъ твоѥꙗ доброты и ѡ҃ оц҃а моѥго мъногааго разума о милыи мои брате и гн҃е аще
ѥси уполучилъ дрьзновениѥ у г҃а моли о моѥмь унынии да быхъ азъ съподобленъ ту
же страсть въсприꙗти и съ тобою жити неже въ свѣтѣ семь прельстьнѣмь и сице ѥму
стенющю и плачющю сꙗ и сльзами землю омачающю съ въздыхании частыими бога
призывающю приспѣша вънезапу посълании отъ Ст҃опълка зълыꙗ его слугы нем҃лстивии
кръвопиицѣ братоненавидьници люти зѣло сверѣпа звѣри душю изимающе ст҃ыи же
поиде въ кораблици и сърѣтоша и устие Смꙗдины и ꙗко узьрѣ ꙗ ст҃ыи въздрадова сꙗ
дш҃ею а они узьрѣвъше и омрачааху сꙗ и гребꙗаху сꙗ к нему а сь цѣлованиꙗ чаꙗꙗше
отъ нихъ приꙗти и ꙗко быша равьно пловуще начаша скакати зълии они въ лодию ѥго
обнажены меча имуще въ рукахъ своихъ бльщаща сꙗ акы вода и абиѥ вьсѣмъ весла ѡ҃
руку испадоша и вьси отъ страха омьртвѣша си видѣвъ блаженыи разумѣвъ ꙗко хотꙗть
ѥго убити възьрѣвъ къ нимъ умиленама очима и сльзами лице си умываꙗ съкрушенъмь
ср҃дцьмь съмѣренъмь разумъмь и частыимь въздыханиѥмь вьсь сльзами разливаꙗ сꙗ а
тѣлъмъ утьрпаꙗ жалостьно гласъ испущааше не дѣите мене братиꙗ моꙗ мїлаꙗ и драгаꙗ
не дѣите мене ни ничто же вы зъла сътворивъша не брезѣте братие и гь҃ѥ не
брезѣте кую обиду сътворихъ брату моѥму и вамъ братиѥ и г҃ьѥ мои аще ли каꙗ
обида ведѣте мꙗ къ кнꙗзю вашему а къ брату моѥму и гн҃у помилуите уности моѥѣ
помилуите г҃ьѥ мои вы ми будѣте господиѥ мои а азъ вамъ рабъ не пожьнете мене
отъ житиꙗ не съзьрѣла не пожьнѣте класа не у же съзьрѣвъша нъ млеко безълобиꙗ
носѧща не порѣжете лозы не до коньца въздрастъша а плодъ имуща молю вы сꙗ и милъ
вы сꙗ дѣю убоите сꙗ рекъшааго усты апc҇льскы не дѣти бываите умы зълобиѥмь же
младеньствуите а умы съвьршени бываите азъ братиѥ и зълобиемь и въздрастъмь еще
младеньствую се нѣсть убииство нъ сырорѣзание чьто зъло сътворихъ
съвѣдѣтельствуите ми и не жалю си аще ли кръви моѥѣ насытити сꙗ хочете уже въ
руку вы ѥсмь братие и брату моѥму а вашему кнꙗзю и ни понѣ ѥдиного словесе
постыдѣша сꙗ нъ ꙗко же убо сверѣпии звѣрие тако въсхытиша ѥго онъ же видѣвъ ꙗко
не вънемлють словесъ ѥго начатъ глаголати сице сп҃си сѧ милыи мои оч҃е и
господине Василиѥ сп҃си сѧ мт҃и и госпоже моꙗ сп҃си сѧ и ты брате Борисе
старѣишино уности моѥꙗ сп҃си сѧ и ты брате и поспѣшителю Ꙗрославе сп҃си сѧ и ты
брате и враже Ст҃опълче сп҃сете сꙗ и вы братиѥ и дружино вьси сп҃сете сꙗ уже не
имамъ васъ видѣти въ житии семь зане разлучаѥмъ ѥсмь отъ васъ съ нужею и гл҃ааше
плача сꙗ Василиѥ Василиѥ оч҃е мои и господине приклони ухо твоѥ и услыши гласъ
мои и призьри и вижь приключьшаꙗ сѧ чаду твоѥму како без вины закалаѥмъ ѥсмь увы
мнѣ увы мнѣ слыши небо и вънуши земле и ты Борисе брате услыши гласа моѥго оц҃а
моѥго Васїлиꙗ призъвахъ и не послуша мене то ни ты не хочеши мене послушати вижь
скьрбь ср҃дца моѥго и ꙗзву д҃ша моѥꙗ вижь течениѥ сльзъ моихъ ꙗко рѣку и никтоже
не вънемлеть ми нъ ты убо помѧни мꙗ и помоли сѧ о мнѣ къ обьщему вл҃дцѣ ꙗко имѣꙗ
дьрзновение и престоꙗ у престола ѥго и начатъ преклонь колѣнѣ молити сꙗ сице
прещедрыи и премилостиве г҃и сльзъ моихъ не премълчи нъ умили сꙗ на моѥ уныниѥ
вижь съкрушениѥ ср҃дца моѥго се бо закалаемъ ѥсмь не вѣмь чьто ради или за
котерую обиду не съвѣдѣ ты вѣси г҃и г҃и мои вѣмь тꙗ рекъша къ своимъ апостоломъ
ꙗко За имꙗ моѥ мене ради възложать на вы рукы и предани будете родъмь и другы и
братъ брата предасть на съмьрть и умьртвꙗть вы имене моѥго ради и пакы въ
тьрпѣнии вашемъ сътѧжите дш҃а ваша вижь г҃и и суди се бо готова ѥсть душа моꙗ
предъ тобою г҃и и тебе славу въсылаѥмъ оц҃ю и с҃ну и ст҃ууму духу нынѣ и присно
и въ вѣкы вѣкомъ аминь Таче възьрѣвъ къ нимъ умиленъмь гласъмь и измълкъшьмь
грьтаньмь рече то уже сътворивъше приступльше сътворите на не же посълани ѥсте
тъгда оканьныи Горꙗсѣръ повелѣ зарѣзати и въбързѣ поваръ же Глѣбовъ именьмь
Търчинъ изьмъ ножь и имъ бл҃женааго и закла и ꙗко агнꙗ непорочьно и безлобиво
мцc҇а септꙗбрꙗ въ е҃ дн҃ь въ понеделникъ и принесе сꙗ жьртва чиста господеви и
бл҃говоньна и възиде въ нб҃сныꙗ обители къ г҃у и узьрѣ желаемааго си брата и
въсприꙗста вѣньца нб҃сныꙗ ѥгоже и въжелѣста и въздрадоваста сꙗ радостию великою
неиздреченьною юже и улучиста оканьнии же они ѹбоицѣ възвративъше сꙗ к
посълавъшюѹмѹ ꙗ ѧкоже рече Дв҃дъ възвратꙗть сꙗ грѣшьници въ адъ и вьси
забывающии б҃а и пакы орѹжиѥ звлекоша грѣшьници напрꙗгоша лукъ свои заклати
правыꙗ сьрдьцьмь и оружиѥ ихъ вънидеть въ ср҃дца их и луци ихъ съкрушать сѧ ꙗко
грѣшьници погыбънуть и ꙗко съказаша Ст҃опълку ꙗко сътворихомъ повеленоѥ тобою и
си слышавъ възнесе сꙗ срьдьцьмь и събысть сꙗ реченоѥ псалмопѣвьцемь Дв҃дъмь чьто
сꙗ хвалиши сильныи о зълобѣ безаконие вь сь дн҃ь неправьдѹ умысли ꙗзыкъ твои
възлюбилъ ѥси зълобу паче бл҃гостынѣ неправьду неже глаголаати правьду възлюбилъ
ѥси вьсꙗ гл҃ы потопьныꙗ и ꙗзыкъ льстьвъ сего ради раздрушить тѧ богъ до коньца
въстьргнеть тѧ и преселить тꙗ отъ села твоѥго и корень твои отъ землꙗ живущихъ
убиѥну же Глѣбови и повьржену на пустѣ мѣстѣ межю дъвѣма колодама и господь не
оставлꙗѧи своихъ рабъ ꙗкоже рече Дв҃дъ хранить г҃ь вьсꙗ кости ихъ и ни ѥдина отъ
нихъ съкрушить сꙗ и сему убо ст҃ууму лежащю дълго времꙗ не остави въ невѣдѣнии и
небрежении отинудь пребыти не врежену нъ показа овогда бо видѣша стълпъ огньнъ
овогда свѣщѣ горущѣ и пакы пѣниꙗ анг҃льскаꙗ слышааху мимоходꙗщии же путьмь
гостиѥ ини же ловы дѣюще и пасуще си же видꙗще и слышаще не бысть памꙗти ни
ѥдиному же о възискании телесе ст҃ааго дондеже Ꙗрославъ не тьрпѧ сего зълааго
убииства движе сꙗ на братоубиица оного оканьньнааго Ст҃оплъка и брани мъногы съ
нимь съставивъ и вьсегда пособиѥмь б҃жиѥмь и поспѣшениѥмь ст҃ою побѣдивъ ѥлико
брани състави оканьныи посрамленъ и побѣженъ възвращааше сꙗ прочеѥ же сь
трьклꙗтꙑи прииде съ множьствъмь печенѣгъ и ꙗрославъ съвъкѹпивъ воѧ изиде противѹ
ѥмѹ на льто и ста на мѣстѣ идеже бѣ ѹбиѥнъ ст҃ꙑи борисъ и въздѣвъ рѹцѣ на небо и
рече се кръвь брата моѥго въпиѥть къ тебе вл҃дко ꙗкоже и авелевава преже и тꙑ
мьсти ѥго ꙗкоже и на ономь положи стонаниѥ и трꙗсенїѥ на братоѹбиици каинѣ еи
молю тꙗ г҃и да въсприимѹть противѹ томѹ и помоли сꙗ и рек О брата моꙗ аще и
тѣлъмь ошьла ѥста нъ бл҃годатию жива ѥста и госповеди предъстоита и молитвою
помозѣта ми и си рекъ и поидоша противѹ собѣ и покрꙑша поле льтьскоѥ множьствъмь
вои и състѹпиша сꙗ въсходꙗщю сл҃нцю и бысть сѣча зла отинѹдь и състѹпаша сꙗ
тришьдꙑ и биша сꙗ чересъ дн҃ь вьсь и ѹже къ вечерѹ одолѣ ꙗрославъ а сь оканьнꙑи
ст҃опълкъ побѣже и нападе на нь бѣсъ и раслабѣша кости его ꙗко не мощи ни на
кони съдѣти и несꙗхѹть ѥго на носилѣхъ и прибѣгоша берестию съ нимъ онъ же рече
Побѣгнѣте осе женѹть по насъ и посꙑлахѹть противѹ и не бѣ ни гонꙗщааго ни
женѹщааго въ слѣдъ ѥго и лежа въ немощи въсхопивъ сꙗ глаголааше побѣгнѣмꙑ ѥще
женѹть охъ мнѣ и не можааше тьрпѣти на ѥдиномь мѣстѣ пробѣже лꙗдьскѹ землю
гонимъ гнѣвъмь бж҃иѥмь и прибѣже въ пѹстꙑню межю чехꙑ и лꙗхꙑ и тѹ испроврьже
животъ свои зълѣ и приꙗть възмьздиѥ отъ г҃а ꙗкоже показа сꙗ посъланаꙗ на нь
пагѹбьнаꙗ рана и по съмьрти мѹкѹ вѣчьнѹю и тако обою животѹ лихованъ бысть и
сьде не тъкъмо кнѧжениꙗ нъ и живота гонезе и тамо не тъкъмо цр҃ствиꙗ нб҃снааго и
ѥже съ ангелꙑ житиꙗ погрѣши нъ и муцѣ и огню предасть сꙗ и есть могꙑла ѥго и до
сего дн҃е и исходить отъ неѣ смрадъ зълꙑи на показаниѥ чл҃вкомъ да аще кто си
сътворить слꙑша таковаꙗ си же прииметь и вꙗщьша сихъ ꙗкоже каинъ не вѣдыи мьсти
приꙗти и ѥдинѹ приꙗ а ламехъ зане вѣдѣвъ на каинѣ тѣмь же седмьдесꙗтицею мьсти
сꙗ ѥмѹ така ти сѹть отъмьстиꙗ зълыимъ дѣлателемъ ꙗкоже бо иѹлиꙗнъ ц҃срь иже
мъногы кръви ст҃ыихъ мчнкъ пролиꙗвъ горькѹю и нечл҃вчьнѹю съмьрть приꙗ не вѣдомо
отъ кого прободенъ бысть копиѥмь въ ср҃дце въдрѹженъ тако и сь бѣгаꙗ не вѣдыи сꙗ
отъ кого зълострастьнѹ съмьрть приꙗ и ѡттолѣ крамола преста въ рѹсьскѣ земли а
ꙗрославъ преꙗ вьсю волость рѹсьскую и начатъ въпрашати о тьльсьхъ ст҃ою како или
кде положена ѥста и о ст҃ѣмь борисѣ повѣдаша ѥмѹ ꙗко вышегородѣ положенъ ѥсть а
о ст҃ѣмь глѣбѣ не вьси съвѣдꙗаху ꙗко смолиньскѣ убиѥнъ ѥсть и тъгда съказаша ѥму
ꙗже слышаша ѡт приходꙗщиихъ отътѹдѹ како видѣша свѣтъ и свѣщѣ въ пѹстѣ мѣстѣ и
то слышавъ посъла смолиньскѹ на възисканиѥ презвутеры рекыи ꙗко то ѥсть братъ
мои и обретоша и идеже бѣша вїдѣли и шьдъше съ крьсты и съ свѣщами мънозѣми и съ
ка[н]дилы и съ чьстию многою и въложьше въ корабль и пришедъше положиша и
вышегородѣ идеже лежить и тѣло преблаженааго бориса и раскопавъше землю и тако
же положиша и недоѹмѣюще ꙗкоже бѣ лепо пречьстьнѣ се же пречюдьно бысть и дивьно
и памѧти достоино како и колико лѣтъ лежавъ тѣло ст҃го то же не врежено пребысть
ни отъ коѥгоже плътоꙗдьца ни бѣаше почьрнѣло ꙗко же обычаи имѹть телеса мьртвыхъ
нъ свѣтьло и красьно и цѣло и бл҃гѹ воню имѹщю тако богѹ съхранивъшю своѥго
своѥго страстотьрпьца тѣло и не вѣдꙗхѹ мнози тѹ лежащю ст҃ою страстотьрпьцю
телесѹ нъ ꙗкоже рече г҃ь не можеть градъ ѹкрыти сꙗ врьхѹ горы стоꙗ ни свѣщѣ
въжьгъше спѹдъмь покрывають нъ на свѣтилѣ поставлꙗють да свѣтить тьмьныꙗ тако и
си с҃таꙗ постави свѣтити въ мирѣ премногыими чюдесы сиꙗти въ рѹсьскѣи сторонѣ
велицѣи идеже множьство стражющиихъ съпасени бывають слѣпии прозирають хромии
быстрѣѥ сьрны рищуть сълѹции простьрениѥ приѥмлють нъ или могѹ вьсꙗ съповѣдати
или съказаати творимаꙗ чюдесы по истинѣ ни вьсь миръ можеть понести ꙗже дѣють сꙗ
предивьнаꙗ чюдеса и паче пѣсъка морьскааго и не тѹ ѥдинде нъ и по вьсѣмъ
сторонамъ и по вьсѣмъ зѣмлꙗмъ преходꙗща болѣзни вьсꙗ и недѹгы отъгонита сѹщиихъ
въ тьмьницахъ и въ ѹзахъ посѣщающа и на мѣстѣ[хъ идеже мч҃нчьскыимь вѣньцьмь
ѹвꙗзоста сꙗ съзьданѣ быста цр҃кви въ имꙗ ѥю да и тѹ тако же многа чюдеса
посѣщающа съдѣваѥта тѣмь же ваю како похвалити не съвѣмъ или чьто рещи недоѹмѣю
и не възмогѹ ан҃гла ли ва нарекѹ имьже въскорѣ обрѣтаета сꙗ близъ скърбꙗщиихъ нъ
плътьскꙑ на земли пожила ѥста въ чловѣчьствѣ чл҃вка ли ва именѹю то паче всего
чл҃вчьска ѹма преходита множьствъмь чюдесъ и посѣщениѥмь немощьнꙑихъ цc҇рꙗ ли
кнꙗзꙗ ли ва проглаголю нъ паче чл҃вка ѹбо проста и съмѣрена съмѣрениѥ бо
сътѧжала ѥста имьже вꙑсокаꙗ мѣста и жилища въселиста сꙗ по истинѣ вꙑ цесарꙗ
цc҇ремъ и кнꙗзꙗ кънꙗземъ ибо ваю пособиѥмь и защїщениѥмь кнꙗзи наши противѹ
въстающаꙗ дьржавьно побѣжають и ваю помощию хвалꙗть сꙗ вꙑ бо тѣмъ и намъ орѹжиѥ
землꙗ рѹсьскꙑꙗ забрала и ѹтвьржениѥ и меча обоюдѹ остра има же дьрзость
поганьскѹю низълагаемъ и диꙗволꙗ шатаниꙗ въ земли попираемъ по истинѣ несѹмьньнѣ
рещи възмогѹ вꙑ ѹбо нб҃сьнаꙗ чловѣка ѥста земльнаꙗ анг҃ла стълпа и ѹтвьржениѥ
землѣ нашеꙗ тѣмь же и борета по своѥмь отьчьствѣ и пособита ꙗкоже и великии
димитрии по своѥмь отьчьствѣ рекъ аще ѹбо и веселꙗщемъ сꙗ имъ съ ними бѣхъ тако
же и погꙑбающемъ имъ съ нимь ѹмьрѹ нъ обаче сии великꙑи милъср҃дꙑи димитрии о
ѥдиномь градѣ сице извѣща а вꙑ не о ѥдиномь бо градѣ ни о дъвѹ ни о вьси
попечениѥ и мл҃твѹ въздаѥта нъ о всеи земли рѹсьскѣи О блаженаꙗ ѹбо гроба
приимъши телеси ваю чьстьнѣи акы съкровище мъногоцѣньно бл҃женаꙗ цр҃кꙑ въ неиже
положенѣ бꙑста рацѣ ваю ст҃ѣи имѹщи бл҃женѣи телеси ваю о христова ѹгодьника
блаженъ по истинѣ и вꙑсокъ паче всѣхъ градъ рѹсьскꙑихъ и вꙑшии градъ имꙑи въ
себе таковоѥ скровище ѥмѹ же не тъчьнъ ни вьсь миръ по истинѣ вышегородъ нарече
сꙗ вꙑшии и превꙑшии городъ всѣхъ въторꙑи селѹнь ꙗви сꙗ въ рѹсьскѣ земли имꙑи въ
себе врачьство безмьздьноѥ не нашемѹ ѥдиномѹ ꙗзꙑкѹ тъкъмо подано бысть бъгъмь нъ
и вьсеи земли сп҃сениѥ отъ всѣхъ бо странъ тѹ приходꙗще тѹне почьреплють
ицѣлениѥ ꙗкоже и въ ст҃ꙑихъ евангелиихъ г҃ь рече ст҃ꙑмъ апостоломъ ꙗко тѹне
приꙗсте тѹне и дадите ѡ сихъ бо и самъ г҃ь рече вѣрѹꙗи въ мꙗ дѣла ꙗже азъ творю
и тъ сътворитъ и больша тѣхъ нъ о блаженаꙗ страстотьрпьца хр҄сва не забꙑваита
отьчьства идеже пожила ѥста въ тели ѥгоже всегда посѣтъмь не оставлꙗета тако же
и въ мл҃твахъ вьсегда молита сꙗ о насъ да не придеть на нꙑ зъло и рана да не
пристѹть къ телеси твоѥмѹ и рабъ ваю вама бо дана бысть бл҃годать да молита за
ны вама бо далъ ѥсть б҃ъ о насъ молꙗща сꙗ и ходатаꙗ къ богѹ за нꙑ тѣмь же
прибѣгаемъ къ вама и съ сльзами припадающе молимъ сꙗ да не придеть на нꙑ нога
гърдꙑнѧ и рѹка грѣшьнича не погѹбить насъ и вьсꙗка пагѹба да не наидеть на ны
гладъ и озълоблениѥ отъ насъ далече отъженѣта и всего меча браньна избавита насъ
и ѹсобичьнꙑꙗ брани чюжа сътворита и вьсего грѣха и нападениꙗ застѹпита насъ
ѹповающиихъ къ вама и къ господѹ богѹ мл҃твѹ нашю ѹсьрдьно прїнесѣта ꙗко
съгрѣшихомъ зѣло и безаконьновахомъ премъного и бещиньствовахомъ паче мѣрꙑ и
преизлиха нъ ваю мл҃твꙑ надѣюще сꙗ къ сп҃сѹ възъпиѥмъ гл҃юще вл҃дꙑко ѥдиныи без
грѣха призьри съ нб҃се ст҃го твоѥго на насъ ѹбогыхъ елма же съгрѣшихомъ нъ тꙑ
оцѣсти и безаконьновахомъ ослаби претъкнѹхомъ сꙗ по пременении ꙗко блѹдьницю
оцѣсти нꙑ и ꙗко мꙑтоимьца оправи да придеть на нꙑ мл҃сть твоꙗ да въсканеть на нꙑ
чл҃вколюбиѥ твоѥ и не ослаби нꙑ преданомъ бꙑти грѣхꙑ нашими ни ѹсънѹти ни ѹмрети
реко съмьртию нъ искѹпи нꙑ отъ настаꙗщааго зла и дажь нꙑ времꙗ покаꙗнию ꙗко
многа безакониꙗ наша предъ тобою г҃и сътвори съ нами по мл҃сти твоѥи г҃и ꙗко имꙗ
твоѥ нарицаеть сѧ въ насъ нъ помилѹи нꙑ и ѹщедрї и застѹпи мл҃твами пречьстьною
страстотьрпьцю твоѥю и не сътвори насъ въ поносъ нъ милость твою излѣи на овьца
пажити твоѥꙗ ѧко тꙑ ѥси б҃ъ нашь и тебе славѹ въсꙑлаемъ оц҃ю и сн҃ѹ и ст҃ѹѹмѹ
дхѹ нꙑнѣ и присно и въ вѣкы вѣком аминь о борисѣ какъ бѣ възъръ҃м съ ѹбо
бл҃говѣрьныи борисъ б҃лга корене сыи послушьливъ оц҃ю бѣ покарꙗꙗ сѧ при всемь
оц҃ю тѣлъмь бꙗше красьнъ высокъ лицьмь крѹглъмь плечи велицѣ тънъкъ въ чресла
очима добраама веселъ лицьмь бо]рода мала и ѹсъ младъ бо бѣ ѥще свѣтꙗ сꙗ
цс҃рьскы крѣпъкъ тѣлъмь вьсꙗчьскы ѹкрашенъ акы цвѣтъ цвьтыи въ ѹности своѥи в
ратьхъ хръбъръ въ съвѣтѣхъ мѹдръ и разѹмьнъ при вьсемь и бл҃годать бж҃иꙗ
цвьтꙗаше на немь житиѥ прп҃одбнааго оц҃а нашего ѳеѡдосиꙗ игѹмена печерьскаго
бл҃годарю тѧ вл҃дко мои г҃и х҃е ꙗко съподобилъ мꙗ ѥси недостоинааго съповѣдателꙗ
быти сты҃имъ твоимъ въгодьникомъ се бо испьрва писавъшю ми о житиѥ и о
погѹблении и о чюдесьхъ ст҃ою и бл҃женою страс҃трьпьцю бориса и глѣба понѹдихъ
сꙗ и на дрѹгоѥ исповѣданиѥ приити ѥже выше моѥꙗ силы ѥмѹ же и не бѣхъ достоинъ
грѹбъ сы и неразѹмичьнъ къ симъ не бѣхъ ѹченъ же хытрости нъ въспомꙗнѹхъ г҃и
слово твоѥ рекъшеѥ аще имате вѣрѹ ꙗко и зьрно горущьно и речете горѣ сеи преиди
и въврьзи сѧ въ море и абиѥ послѹшаѥть васъ си на ѹмѣ азъ грѣшьныи нестеръ
приимъ и оградивъ сѧ вѣрою и ѹпованиѥмь ꙗко вьсꙗ възможьна отъ тебе сѹть
начатъкъ словѹ съписаниꙗ положихъ ѥже о житии прп҃дбнааго оц҃а нашего ѳеѡдосиꙗ
бывъша игѹмена манастырꙗ сего ст҃ыꙗ влд҃цѣ нашеꙗ б҃цѣ ѥгоже и дн҃ь ѹсъпениѥ нынѣ
праздьнѹюще памѧть творимъ се же ꙗкоже о братиѥ въспоминающю ми житиѥ
прп҃҃҃дбнааго не сѹщю же съписанѹ ни ѡтъ коже печалию по вьсꙗ дн҃и съдрьжимъ
бѣхъ и хъ сꙗ да съподобить мꙗ по рꙗдѹ съписати о житии богоносьнааго оц҃а нашего
ѳеѡдосиꙗ да и по насъ сѹщеи чьрноризьци въгодника ѥго прославлꙗюще на прочиꙗ
подвигы ѹкрѣплꙗють сѧ наипаче же ꙗко и въ странѣ сеи такъ сии мѹжь ꙗви сꙗ и
ѹгодьникъ б҃ии о семь бо и самъ г҃ь прорече ꙗко мнози приидѹть отъ въстокъ и
западъ и възлꙗгѹть съ авраамъмь и съ исакъмь и иꙗковъмь въ цр҃ствии небесьнѣмь и
пакы мнози бѹдѹть послѣдьнии ибо сии послѣдьнии вꙗщии прьвыхъ оц҃ь ꙗви сꙗ
житиѥмь бо подражаꙗ ст҃ааго и пьрвааго начальника чьрьньчьскѹѹмѹ ѡбразѹ
великааго мѣню антониꙗ чьрньчьскѹѹмѹ образѹ и се же чюдьнѣѥ ꙗкоже пишеть въ
отьчьскыихъ кънигахъ слабѹ быти послѣдьнюмѹ родѹ сего же хс҃ь въ послѣдьниимь
родѣ семь такого себе съдѣльника показа и пастѹха инокыимъ бѣ бо из молода
житиѥмь чистъмь ѹкрашенъ добрыими дѣлесы вѣрою же и съмыслъмь паче ѥго же нынѣ
ѡтьсюдѹ ѹже начьнѹ съповѣдати ѥже отъ ѹны вьрсты житиѥ бл҃женааго ѳоѡдосиꙗ нъ
послѹшаите братиѥ съ вьсꙗцѣмь прилежаниѥмь испълнь бо ѥсть пользы слово се
вьсѣмъ послѹшающиимъ молю же вы о възлюблении да не зазьрите пакы грѹбости моѥи
съдрьжимъ бо сыи любъвию ѥже къ пр҃пбьнѹѹмѹ сего ради окѹсихъ сꙗ съписати вьсꙗ
си ꙗже о ст҃ѣмь къ симъ же и блюдыи да не къ мнѣ речено бѹдеть зълыи рабе
лѣнивыи подобаше ти дати сребро моѥ тържьникомъ и азъ пришь быхъ съ лихвою
истꙗзалъ ѥ тѣмь же ꙗкоже и нѣсть лѣпо братиѥ таити чюдесъ б҃жиии наипаче богѹ
рекъшюѹмѹ ѹченикомъ своимъ ꙗко ѥже г҃лю вамъ въ тьмѣ повѣдите на свѣтѣ и ѥже въ
ѹши слышасте проповѣдите въ домъхъ си на ѹспѣхъ и на ѹстроѥниѥ бесѣдѹющимъ
съписати хощю и о сихъ б҃а славꙗще мьзды ѿданиѥ приимете хотꙗщю же ми исповѣдати
начати преже молю сꙗ г҃ви гл҃ꙗ сице вл҃дко мои г҃и вьседрьжителю бл҃гымъ
подателю оч҃е г҃а нашего іс х҃а прииди на помощь мнѣ и просвѣти ср҃дце моѥ на
разѹмѣниѥ заповѣдии твоихъ и ѿвьрзи ѹстьнѣ мои на исповѣданиѥ чюдесъ твоихъ и на
похвалениѥ ст҃ааго въгодника твоѥго да прославить сꙗ имꙗ твоѥ ꙗко ты ѥси
помощьникъ всѣмъ ѹповающїмъ на тꙗ въ вѣкы амин градъ ѥсть ѿстоꙗ отъ кыѥва града
стольнааго н҃ попьрищь въ томь бѣста родителꙗ ст҃го въ вѣрѣ крс҃тиꙗньстѣи живѹща
и всꙗчьскыимь благочьстиюмь ѹкршена родиста же бл҃женаго дѣтища сего таче въ
осмыи дн҃ь принесоста и къ ст҃лю б҃жию ꙗкоже обычаи ѥсть крьстиꙗномъ да имꙗ
дѣтищю нарекѹть прозвутеръ же видѣвъ дѣща и ср҃дьчьныма очима прозьрꙗ ѥже о немь
ꙗко хощеть из млада богѹ дати сѧ ѳеѡдосиѥмь того нарицають таче же ꙗко и минѹша
м҃ д҃нии дѣтищю крьщениѥмь того ос҃тиша отроча же ростꙗше кърмимъ родителема
своима и бл҃гдть б҃жиꙗ съ нимь и д҃хъ ст҃ыи из млада въсели сꙗ въ нь къто
исповѣсть мл҃срдиѥ б҃жиѥ се бо не избьра отъ премѹдрыхъ философъ ни отъ
властелинъ градъ пастѹха и ѹчителꙗ инокыимъ нъ да о семь прославить сꙗ имꙗ г҃не
ꙗко грѹбъ сы и невѣжа премѹдрѣи философъ ꙗви сꙗ о ѹтаѥниꙗ таино ꙗко ѿнюдѹ же не
бѣ начаꙗти сꙗ ѿтѹдѹ же въсиꙗ намъ д҃ньница пресвѣтла ꙗкоже отъ всѣхъ странъ
видѣвъше свьтѣниѥ ѥꙗ тещи к неи всꙗ презрѣвъше тоꙗ ѥдиноꙗ свѣта насытити сꙗ о
б҃лгости б҃жиꙗ ѥже бо испьрва мѣсто назнаменавъ и бл҃гословивъ пажить створи на
немьже хотꙗше паствити сꙗ стадо б҃ословесьныхъ овьць донъдеже пастѹха избьра
бы҃с же родителема б҃лженаго преселити сѧ въ инъ градъ кѹрьскъ нарицаѥмыи кнꙗзю
тако повелѣвъшю паче же рекѹ богѹ сице изволивъшю да и тамо доблꙗаго отрока
житиѥ просиꙗѥть намъ же ꙗкоже ѥсть лѣпо отъ въстока дьньница възидеть събирающи
окрьстъ себе ины многы звѣзды ожидающи сл҃нца правьдьнааго х҃а б҃а и гл҃юща се
азъ вл҃дко и дѣти ꙗже въспитахъ д҃ховьнымь твоимь брашьнъмь и се г҃и ѹченици мои
се бо сиꙗ ти приведохъ иже наѹчихъ всꙗ житиискаꙗ презрѣти и тебе ѥдиного б҃а и
г҃а възлюбити се о вл҃ко стадо богословесьныхъ твоихъ овьць и имъже мꙗ бѣ
пастѹха створилъ и ѥже ѹпасохъ на бъжьствьнѣи твоѥи пажити и сиꙗ ти приведохъ
съблюдъ чисты и непорочьны таче г҃ь къ немѹ рабе бл҃гыи верьне ѹмноживыи преданы
и талантъ тѣмь же приими ѹготованыи тебе вѣньць и въниди въ радость г҃а своѥго и
къ ѹченикомъ ѥго речеть придѣте бл҃гоѥ стадо доблꙗаго пастѹха богословесьнаꙗ
овьчата иже мене ради алкавъше и трѹдивъше сꙗ приимѣте ѹготованоѥ вамъ цр҃ствиѥ
ѿ съложениꙗ мирѹ тѣмь же и мы братиѥ потьщимъ сꙗ рьвьнителе быти и подражателе
житию преподобьнааго ѳеѡдосиꙗ и ѹченикомъ ѥго ихъже тъгда предъ собою къ господѹ
посла да тако сподобимъ сꙗ слышати гласъ он ѥже отъ вл҃дкы и вседрьжителꙗ речеть
сꙗ придѣте ѹбо бл҃гословлении оц҃а моѥго приимѣте ѹготованоѥ вамъ ц҃рствиѥ г҃и
і҃съ х҃е мои ѹслыши мл҃итвѹ мою и съподоби мꙗ съходити въ ст҃аꙗ твоꙗ мѣста и съ
радостию поклонити сѧ имъ и тако многашьды молꙗщю сꙗ ѥмѹ и се приидоша
страньници въ градъ тъ иже и видѣвъ ꙗ б҃жьствьныи ѹноша и радъ бывъ текъ поклони
сꙗ имъ и любьзно цѣлова ꙗ и въпроси ꙗ отъкѹдѹ сѹть и камо идѹть онѣмъ же
рекъшемъ ꙗко отъ ст҃ыхъ мѣстъ есмъ и аще б҃ѹ велꙗщю хощемъ въспꙗть ѹже ити с҃тыи
же молꙗше ꙗ да и поимѹть въ слѣдъ себе и съпѹтьника и сътворꙗти и съ собою они
же обѣщаша сꙗ поѧти и съ собою и допровадити и до ст҃ыхъ мѣстъ таче се слышавъ
бл҃женыи ѳеѡдосии ѥже обѣщаша сѧ ѥмѹ радъ бывъ иде въ домъ свои и ѥгда хотꙗхѹ
страньнии отъити възвѣстиша ѹноши свои ѿходъ онъ же въставъ нощию и не вѣдѹщю
никомѹ же та изиде из домѹ своѥго не имыи ѹ себе ничсоже развѣ одежа въ неиже
хожаше и та же хѹда и тако изиде въ слѣдъ страньныхъ бл҃гыи же б҃ъ не попусти
ѥмѹ ѿити отъ страны сеꙗ ѥго же и щрева матерьнꙗ и пастѹха быти въ странѣ сеи
б҃огласьныихъ овьць назнамена да не пастѹхѹ ѹбо ѿшьдъшю да опѹстѣѥть пажить юже
б҃ъ благослови и тьрниѥ и вълчьць въздрастеть на неи и стадо разидеть сꙗ по
трьхъ ѹбо д҃ньхъ ѹвѣдѣвъши мт҃и ѥго ꙗко съ страньныими ѡтъиде и абиѥ погъна въ
слѣдъ ѥго тъкъмо ѥдиного сн҃а своѥго поимъши иже бѣ мьнии бл҃женааго ѳеѡдосиꙗ
таче же ꙗко гънаста пѹть мъногъ ти тако пристигьша ꙗста и и отъ ꙗрости же и
гнѣва мт҃и ѥго имъши и за власы и поврьже и на земли и своима ногама пъхашети и
и страньныꙗ же много коривъши възврати сꙗ въ домъ свои ꙗко нѣкоѥго зълодѣꙗ
ведѹщи съвꙗзана тольми же гнѣвъмь одрьжима ꙗко и въ домъ ѥи пришьдъши бити и
дондеже изнеможе и по сихъ же възведъши и въ храмъ и тѹ привѧза и и затворьши и
тако отъиде бж҃ьствьныи же ѹноша вьсѧ си съ радостию приимаше и б҃а молꙗ
бл҃годарꙗше о вьсѣхъ сихъ таче пришедъши мт҃и ѥго по двою дн҃ию отрѣши и и
подасть же ѥмѹ ꙗсти ѥще же гнѣвъмь одьржима сѹщи възложи на нозѣ ѥго желѣза ти
тако повелѣ ѥмѹ ходити блюдѹщи да не пакы отъбѣжить отъ неꙗ тако же сътвори дн҃и
мъногы ходꙗ по томь же пакы ѹмилосрьдивъши сꙗ на нь нача съ мольбою ѹвѣщавати и
да не отъбѣжить оть неꙗ люблꙗше бо и зѣло паче инѣхъ и того ради не тьрпꙗше без
него ономѹ же обѣщавъшю сꙗ ѥи не ѡтъити отъ неꙗ сънꙗ желѣза съ ногѹ ѥго
повелѣвъши же ѥмѹ по воли творити ѥже хощеть бл҃женыи же ѳеѡдосии на прьвыи
подвигъ възврати сꙗ и хожаше въ цр҃къвь б҃жию по всꙗ дьни ти видꙗше ꙗко
многашьды лишаѥмѣ сѹщи литѹргии проскѹрьнааго ради непечениꙗ жалꙗше си о томь
зѣло и ѹмысли же самъ своимь съмѣрениѥмь отълѹчити сѧ на то дѣло ѥже и сътвори
начатъ бо пещи проскѹры и продаꙗти и ѥже аще прибѹдꙗше ѥмѹ къ цѣнѣ то дадꙗше
нищимъ цѣною же пакы кѹпꙗше жито и своима рѹкама измълъ пакы проскѹры творѧше се
же тако богѹ изволивъшю да проскѹры чисты приносѧть сꙗ въ цр҃къвь б҃жию отъ
непорочьнаго и несквьрньнааго отрока сице же пребысть двѣ на десѧте лѣтѣ или
боле творꙗ вьси же съврьстьнии отроци ѥго рѹгающе сꙗ ѥмѹ ѹкарѧхѹти и о таковѣмь
дѣлѣ и тоже врагѹ наѹчающю ꙗ бл҃женыи же вьсꙗ си съ радостию приимаше съ
мълчаниѥмь и съ съмѣрениѥмь ненавидꙗ же испрьва добра золодѣи врагъ видꙗ себе
побѣжаѥма съмѣрениѥмь б҃ословесьнааго отрока и не почиваше хотѧ отъвратити и отъ
таковаго дѣла и се начатъ мт҃рь ѥго поѹщати да ѥмѹ възбранить ѡтъ таковааго дѣла
мт҃и ѹбо не тьрпꙗщи сн҃а своѥго въ такои ѹкоризнѣ сѹща и начатъ глаголати съ
любъвию к немѹ молю ти сѧ чадо остани сꙗ таковааго дѣла хѹлѹ бо наносиши на родъ
свои и не трьплю бо слышати отъ вьсѣхъ ѹкарѧѥмѹ ти сѹщю о таковѣмь дѣлѣ и нѣсть
бо ти лѣпо отрокѹ сѹщю таковааго дѣла дѣлати таче съ съмѣрениѥмь б҃жьствьныи
ѹноша отъвѣщавааше мт҃ери своѥи глаголѧ послѹшаи о мт҃и молю ти сѧ послѹшаи г҃ь
бо іс҃ъ х҃съ самъ поѹбожи сꙗ и съмѣри сѧ намъ ѡбразъ даꙗ да и мы ѥго ради
съмѣримъ сꙗ пакы же порѹганъ бысть и ѡпльванъ и заѹшаѥмъ и вьсѧ претьрпѣвъ
нашего ради сп҃сениꙗ кольми паче лѣпо ѥсть намъ трьпѣти да х҃а приобрꙗщемъ а ѥже
о дѣлѣ моѥмь мати моꙗ то послѹшаи ѥгда г҃ь нашь иі҃съ х҃съ на вечери възлеже съ
ѹченикы своими тъгда приимъ хлѣбъ и бл҃гословивъ и преломль даꙗше ѹченикомъ
своимъ глаголѧ приимѣте и ꙗдите се ѥсть тѣло моѥ ломимоѥ за вы и за мъногы въ
оставлениѥ грѣховъ да аще самъ г҃ь нашь плъть свою нарече то кольми паче лѣпо
ѥсть мнѣ радовати сѧ ꙗко съдѣльника мꙗ съподоби г҃ь плъти своѥи быти си
слышавъши мт҃и ѥго и чюдивъши сѧ о премѹдрости отрока и отътолѣ нача оставати сѧ
ѥго нъ врагъ не почиваше ѡстрꙗ ю на възбраниѥ отрока ѡ таковѣмь ѥго съмѣрении по
лѣтѣ же ѥдиномь пакы видѣвъши ѥго пекѹща проскѹры и ѹчьрнивъша сꙗ ѿ ожьжениꙗ
пещьнаго съжали си зѣло пакы начатъ ѿтолѣ бранити ѥмѹ овогда ласкою овогда же
грозою дрѹгоици же биющи и да сѧ останеть таковаго дѣла бж҃ствьныи же ѹноша въ
скърби велицѣ бысть о томь и недъѹмѣꙗ чьто створити тъгда же въставъ нощию ѡтаи
и из домѹ своѥго и иде въ инъ градъ не далече сѹщь ѡть него и обита ѹ прозвутера
и дѣлааше по обычаю дѣло своѥ по томь же мт҃и ѥго ꙗко ѥго искавъши въ градѣ
своѥмь и не обрете ѥго съжали си по немь таче слышавъши по дн҃ьхъ мнозѣхъ
слышавъши къде живеть и абиѥ ѹстрьми сꙗ по нь съ гнѣвъмь великъмь и пришедъши въ
преже реченыи градъ и искавъши ѡбрете и въ домѹ презвутерове и имъши влечаше и
въ градъ свои биющи и въ домъ свои приведъши и запрети ѥмѹ гл҃щи ꙗко къ томѹ не
имаши ѿити мене ѥлико бо аще камо идеши азъ шедъши и обрѣтъши тꙗ съвꙗзана биющи
приведѹ въ сии градъ тъгда же бл҃женыи ѳеѡдосии молꙗше сѧ богѹ по всѧ дн҃и ходꙗ
въ цр҃квь б҃жию бѣ же съмѣренъ ср҃дцьмь и покривъ къ вьсѣмъ ꙗкоже и влстелинъ
града того видѣвъ ѡтрока въ такомь съмерении и покорении сѹща възлюби зѣло и
повелѣ же ѥмѹ да пбываѥть ѹ него въ цр҃кви вдасть же ѥмѹ и ѡдежю свѣтьлѹ да
ходить въ неи бл҃женыи же ѳеѡдосии пребысть въ неи ходꙗ мало дн҃ии ꙗк нѣкѹю
тѧжесть на собѣ носꙗ тако пребываше таче съньмъ ю ѿдасть ю нищимъ самъ же въ
хѹдыꙗ пърты обълкъ сꙗ ти тако хожаше властелинъ же видѣвы и тако ходꙗща и пакы
инѹ въдасть одежю вѧщьшю пьрвыꙗ молꙗ и да ходить въ неи онъ же съньмъ и тѹ отъда
сице же многашьды сътвори ꙗко же сѹдии то ѹвѣдѣвъшю большимь начатъ любити и чдꙗ
сꙗ съмѣрению ѥго по сих же бж҃ствьныи ѳеѡдосии шедъ къ ѥдиномѹ ѿ кѹзньць повелѣ
ѥмѹ желѣзо съчепито съковати иже и възьмъ и препоꙗса сѧ имь въ чресла своꙗ и
тако хожаше желѣзѹ же ѹзъкѹ сѹщю и грызѹщю сꙗ въ тѣло ѥго онъ же пребываше ꙗко
ничсо же скьрбьна ѿ него приѥмлꙗ тѣлѹ своѥмѹ таче ꙗко ишьдъшемъ дн҃ьмъ мъногомъ
и бывъшю д҃ни праздьничьнѹ мати ѥго начать велѣти ѥмѹ облещи сѧ въ ѡдежю свѣтьлѹ
на слѹжениѥ вьсѣмъ бо града того вельможамъ въ тъ д҃нь възлежащемъ на обѣдѣ ѹ
властелина и повелѣно бѣ ѹбо бл҃женѹѹмѹ ѳеѡдосию предъстоꙗти и слѹжити и сего
ради поѹщашети и мт҃и ѥго да облечеть сꙗ въ одежю чистѹ наипаче же ꙗкоже и
слышала бѣ ѥже ѥсть сътворилъ ꙗкоже ѥмѹ облачащю сꙗ въ одежю чистѹ простъ же сы
ѹмъмь неже блюдыи сꙗ ѥꙗ она же прилѣжьно зьрѧаше хотꙗщи истѣѥ видѣти и се бо
видѣ на срачици ѥго кръвь сѹщю ѿ въгрызениꙗ желѣза и раждьгъши сѧ гнѣвъмь на нь
и съ ꙗростию въставъши и растьрзавъши сорочицю на немь биющи же и отъꙗ желѣзо ѿ
чреслъ ѥго божии же отрокъ ꙗко ничьсоже зъла приꙗтъ ѿ неꙗ обълкъ сꙗ и шедъ
слѹжаше предъ възлежащими съ вьсꙗкою тихостию таче по времени пакы нѣкоторѣмь
слыша въ ст҃ѣмь еуа҃глии г҃а глаголюща аще кто не ѡставить оц҃а или матере и въ
слѣдъ мене не идеть то нѣс҃ мене достоинъ и пакы придѣте къ мънѣ вьси трѹжающеи
сꙗ и обренении и азъ покою вы възьмѣте ꙗрьмъ мои на сꙗ и наѹчите сꙗ ѿ мене ꙗко
крътъкъ ѥсмь и съмѣренъ ср҃дцьмь и обрѧщете покои дш҃амъ вашимъ си же слышавъ
богодъхновеныи ѳеѡдосии и раждьгъ сѧ б҃жствьною рьвьностию и любъвию и дышаниѥмь
б҃жиѥмь помышлꙗаше како или кде пострѣщи сꙗ и ѹтаити сꙗ матере своѥꙗ по сълѹчаю
же божию отъиде мт҃и ѥго на село и ꙗкоже пребыти ѥи тамо дьни мъногы бл҃женыи же
радъ бывъ помоливъ сꙗ богѹ и изиде отаи из домѹ не имыи ѹ себе ничьсоже развѣ
одежа ти мало хлѣба немощи дѣлѧ телесьныꙗ и тако ѹстрьми сꙗ къ кыѥвѹ городѹ бѣ
бо слышалъ о манастырихъ тѹ сѹщиихъ не вѣдыи же пѹти молꙗше сꙗ богѹ да бы ѡбрѣлъ
съпѹтьникы направлꙗюща и на пѹть желаниꙗ и се по приключаю божию бѣша идѹще
пѹтьмь тѣ кѹпьци на возѣхъ съ бремены тѧжькы ѹвѣдѣвъ же ꙗ б҃лженыи ꙗко въ тъ же
градъ идѹть прослави б҃а и идꙗшеть въ слѣдъ ихъ издалеча не ꙗвлꙗꙗ сѧ имъ и онѣмъ
же ставъшемъ на нощьнѣмь становищи блаженыи же не доида ꙗко и зьрѣимо ихъ тѹ же
опочивааше ѥдиномѹ богѹ съблюдающю и и тако идыи трьми недѣлꙗми доиде преже
реченааго тъгда же пришедъ и обьходи всꙗ манастырѧ хотѧ быти мнихъ и молꙗ сѧ имъ
да приꙗтъ ими бѹдеть ѡни же видѣвъше отрока простость и ризами же хѹдами
облечена не рачиша того приꙗти сице же богѹ изволивъшю тако да на мѣсто идеже бѣ
бъгъмь ѿ ѹности позъванъ на то же ведеше сѧ тъгда же бо слышавъ о бл҃женѣмь
антонии живѹщиимь въ пещерѣ и окрилатѣвъ же ѹмъмь ѹстрьми сꙗ къ пещерѣ и пришьдъ
къ пр҃пдбьнѹмѹ антонию ѥго же видѣвъ и падъ поклони сꙗ ѥмѹ съ сльзами молꙗ сꙗ
ѥмѹ да бы ѹ него былъ великыи же антонии казаше и гл҃ѧ чадо видиши ли пещерѹ сию
скьрбьно сѹще мѣсто и тѣснѣише паче инѣхъ мѣстъ ты же ѹнъ сыи ꙗкоже мню и не
имаши трьпѣти на мѣстѣ семь скърби се же не тъкмо искѹшаꙗ и глаголаше нъ и
прозорочьныма очима прозрꙗ ѧко тъ хотꙗше възградити самъ мѣстъ то и манастырь
славьнъ сътворити на събьраниѥ множьствѹ чьрньць бо҃дъхновеныи же ѳеодосии ѿвѣща
ѥмѹ съ ѹмилениѥмь вѣжь чьстьныи о҃че ꙗко проразѹмьникъ всѧчьскыихъ богъ приведе
мѧ къ ст҃ости твоѥи и сп҃сти мꙗ велꙗ тѣмь же ѥлико ми велиши сътворити сътворю
тъгда гл҃а ѥмѹ бл҃женыи антонии блс҃нъ б҃ъ чадо ѹкрѣпивыи тѧ на се тьщаниѥ и се
мѣсто бѹди въ немь ѳеѡдосии же пакы пакы падъ поклони сѧ ѥмѹ таче бл҃гослови и
старьць и повелѣ великомѹ никонѹ острѣщи и прозвутерѹ томѹ сѹщю и чьрноризьцю
искѹсьнѹ иже и поимъ блаженаго ѳеѡдосиа и по обычаю ст҃ыихъ оц҃ь ѡстригы и
облече и въ мьнишьскѹю одежю оц҃ь же нашь ѳеѡдосии предавъ сѧ б҃ѹ и пр҃пдбьнѹѹмѹ
антонию и ѿтолѣ подаꙗше сѧ на трѹды телесьныꙗ и бъдꙗше по всꙗ нощи въ
славословлении б҃жии съньнѹю тѧгость къ въздьржанию же и плътию своѥю трѹжаꙗ сѧ
рѹкама дѣло своѥ дѣлаꙗ и въспоминаꙗ по вьсꙗ д҃ни псалъмьскоѥ ѡно слово вижь
съмѣрениѥ моѥ и трѹдъ мои и остави вьсꙗ грѣхы моꙗ тѣмь вьсь съ вьсѣмь
въздьржаниѥмь дш҃ю съмѣрѧаше тѣло же пакы трѹдъмь и подвизаниѥмь дрѹчааше ꙗко
дивити сѧ п҃рпбьнѹѹмѹ антонию и великомѹ никонѹ съмѣрению ѥго и покорению и
толикѹ ѥго въ ѹности бл҃гонравьствѹ и ѹкрѣплению и бъдрости и вельми о вьсемь
прослависта б҃а мт҃и же ѥго много искавъши въ градѣ своѥмь и въ окрьстьнихъ
градѣхъ и ꙗко не обрете ѥго плакааше сꙗ по немь лютѣ биющи въ пьрси своꙗ ѧко и
по мрьтвѣмь и заповѣдано же бысть по всеи странѣ тои аще къде видѣвъше такого
отрока да пришьдъше възвѣстите мт҃ри ѥго и великѹ мьздѹ приимѹть ѡ възвещении
ѥго и се пришьдъше ѿ кыѥва и повѣдаша ѥи ꙗко преже сихъ д҃ лѣт҃ видѣхомы и въ
нашемь градѣ ходꙗща и хотꙗща острѣщи сѧ въ ѥдиномь ѿ манастыревъ и то слышавъши
она и не ѡблѣнивъши сѧ и тамо ити и ни мало же помьдьливъши ни дълготы же пѹти
ѹбоꙗвъши сꙗ въ преже реченыи градъ иде на възисканиѥ сн҃а своѥго иже и пришедъши
въ градъ тъ и ѡбьходи вьсѧ манастырѧ ищющи ѥго послѣди же повѣдаша ѥи ꙗко въ
пещерѣ ѥсть ѹ прп҃дбнааго антониꙗ ѡна же и тамо иде да и тамо обрꙗщеть и се
начатъ старьца льстию вызывати гл҃ющи ꙗко да речете прп҃дбьнѹѹмѹ да изидеть се
бо многъ пѹть гънавъши приидохъ хотѧщи бесѣдовати къ тебе и поклонити сѧ ст҃ыни
твоѥи и да бл҃гословлена бѹдѹ и азъ ѿ тебе и възвѣщено бысть старьцю о неи и се
изиде къ неи ѥго же видѣвъши и поклони сꙗ ѥмѹ таче сѣдъшема има начатъ жена
простирати к немѹ бесѣдѹ многѹ послѣди же обави винѹ ѥꙗже ради прииде и гл҃аше
же молю ти сѧ ѿч҃е повѣжь ми аще сде ѥсть сн҃ъ мои много же си жалю ѥго ради не
вѣдѹщи аще ѹбо живъ ѥсть старьць же сыи простъ ѹмъмь и не разѹмѣвъ льсти ѥꙗ гл҃а
ѥи ꙗко сде ѥсть сн҃ъ твои и не жали си ѥго ради се бо живъ ѥсть тоже она къ немѹ
то чьто оч҃е оже не вижю ѥго многъ бо пѹть шьствовавъши придохъ въ сии градъ
тъкмо же да вижю си сн҃а своѥго ти тако възвращю сꙗ въ градъ свои старьць же к
неи отъвѣща то аще хощеши видѣти и да идеши нынѣ въ домъ и азъ шедъ ѹвѣщаю и не
бо рачить видѣти кого ти въ ѹтрѣи дн҃ь пришедъши видиши и то же слышавъши она
отъиде чающи въ приидѹщии дн҃ь видѣти и прп҃дбьныи же антонии въшедъ въ пещерѹ
възвѣсти всѧ си бл҃женѹѹмѹ ѳеѡдосию иже и слышавъ съжали си зѣло ꙗко на може
ѹтаити сѧ ѥꙗ въ дрѹгыи же дн҃ь прииде пакы жена старьць же много ѹвѣщавааше
бл҃женааго изити и видѣти мт҃ерь свою онъ же не въсхотѣ тъгда же старьць ишьдъ
гл҃а ѥи ꙗко много молихы и да изидеть къ тебе и не рачить ѡна же к томѹ ѹже не
съ съмѣрениѥмь начатъ гл҃ати къ старьцю съ гнѣвъмь великъмь въпиꙗаше о нѹже
старьцѧ сего ꙗко имыи сн҃а моѥго и съкрывыи въ пещерѣ не рачить ми ѥго ꙗвити
изведи ми старьче сн҃а моѥго да си ѥго вижю и не трьплю бо жива быти аще не вижю
ѥго ꙗви ми сн҃а моѥго да не зълѣ ѹмьрѹ се бо сама сꙗ погѹблю предъ двьрьми
печеры сеꙗ аще ми не покажеши ѥго тъгда антонии въ скърби велицѣ бывъ и въшедъ
въ пещерѹ молꙗаше бл҃женааго антонии да изидеть къ неи онъ же не хотѧ ослѹшати
сꙗ старьца и изиде къ неи она же видѣвъши сн҃а своѥго въ таковѣи скьрби сѹща бѣ
бо ѹже лице ѥго измѣнило сѧ ѡтъ многааго ѥго трѹда и въздьржаниꙗ и ѡхопивъши сѧ
ѥмь плакаше сѧ горко и одъва мало ѹтѣшивъши сѧ сѣде и начатъ ѹвѣщавати хв҃а
слѹгѹ глаголющи поиди чадо въ домъ свои и ѥже ти на потребѹ и на сп҃сениѥ дш҃и
да дѣлаѥши въ домѹ си по воли своѥи тъкмо же да не отълѹчаи сꙗ мене и ѥгда ти
ѹмьрѹ ты же погребеши тѣло моѥ ти тъгда възвратиши сꙗ въ пещерѹ сию ꙗкоже хощеши
не трьплю бо жива быти не видꙗщи тебе бл҃женыи же рече къ неи то аще хощеши
видѣти мꙗ по всꙗ дн҃и иди въ сии градъ и въшьдъши въ ѥдинъ манастырь женъ и тѹ
остризи сꙗ и тако приходꙗщи сѣмо видиши мꙗ къ симъ же и сп҃сениѥ дш҃и приимеши
аще ли сего не твориши то истинѹ ти гл҃ю к томѹ лица моѥго не имаши видѣти
сицѣми же и инѣми многыими наказани пребывааше по всꙗ дн҃и ѹвѣщаваꙗ мт҃рь свою
онъи же о томь не хотꙗщи ни понѣ послѹшати ѥго и ѥгда отъхожаше ѿ него тъгда
бл҃женыи въшедъ въ пещерѹ молꙗше сѧ б҃ѹ прилѣжно о сп҃сении мт҃ре своѥꙗ и
обращении ср҃дца ѥꙗ на послѹшаниѥ б҃ъ же ѹслыша мл҃твѹ ѹгодьника своѥго о семь
бо словеси рече пр҃ркъ близъ г҃ь призывающиимъ въ истинѹ и волю боꙗщимъ сꙗ ѥго
творить и мл҃твѹ ихъ ѹслышить и сп҃сеть ꙗ въ ѥдинъ бо д҃нь пришьдъши мт҃и ѥмѹ
гл҃а се чадо велимаꙗ вьсꙗ тобою сътворю и къ томѹ не възвращю сꙗ въ градъ свои
нъ ꙗко б҃ѹ творꙗщю да идѹ въ манастырь женъ и тѹ остригьши сꙗ прочаꙗ пребѹдѹ
дн҃и своꙗ се бо ѿ твоѥго ѹчениꙗ разѹмѣхъ ꙗко ничто же ѥсть свѣтъ сии
маловременьныи си слышавъ бл҃женыи ѳеѡдосии въздрадова сꙗ дх҃ъмь и въшьдъ
съповѣда великомѹ антонию иже и ѹслышавъ прослави б҃а обративъшааго ср҃дце ѥꙗ на
такавоѥ покаꙗниѥ и шьдъ къ неи и много поѹчивъ ю ѥже на пользѹ и на сп҃сениѥ
дш҃и и възвѣстивъ о неи кнѧгыни пѹсти ю въ манастырь женьскыи именѹѥмъ ст҃ааго
николы и тѹ постриженѣ ѥи быти и въ мьнишьскѹю одежю облеченѣ ѥи быти и поживъши
же ѥи въ добрѣ исповѣдании лѣ҃т многа съ миръмь ѹсъпе се же житиѥ бл҃женааго
оц҃а нашего ѳеѡдосиꙗ отъ ѹны вьрсты до сде дондеже прииде въ пещерѹ мт҃и же ѥго
съповѣда ѥдиномѹ ѿ братиꙗ именьмь ѳеѡдорѹ иже бѣ келарь при оц҃и нашемь ѳеодосии
азъ же ѿ него всꙗ си слышавъ ономѹ съповѣдающю ми и въписахъ на памѧть всѣмъ
почитающимъ ꙗ обаче и на прочеѥ съказаниѥ отрока исправлениꙗ поидѹ съврьшениѥ же
гл҃ъ ми ѹкажеть сꙗ бл҃гоисправлꙗющю б҃ѹ и словословѹ сии ѹбо оц҃ь нашь ѳеѡдосии
ст҃ыи побѣдоносьць показа сꙗ въ пещерѣ на злыꙗ дх҃ы по острижени же мт҃ре своѥꙗ
и по ѿврьжении всꙗкоꙗ мирьскыꙗ печали большими трѹды паче наченъ подвизати сѧ на
рьвениѥ бж҃иѥ и бѣ видѣти свѣтила три сѹща въ пещерѣ разгонѧща тьмѹ бѣсовьскѹю
мл҃твою и алканиѥмь мѣню же пр҃подобнааго антониꙗ и блж҃нааго ѳеѡдосиꙗ и
великааго никона си бѣша въ пещерѣ молꙗще б҃а и б҃ъ же бѣ съ ними иде бо рече в҃
или триѥ съвъкѹплени въ имꙗ моѥ тѹ ѥсмь посредѣ ихъ въ то же времꙗ иже бѣ прьвыи
ѹ кнꙗзѧ въ болꙗрѣхъ имьньмь іѡ҃ан и того с҃нъ часто прихожаше къ прп҃дбьнымъ
наслажаꙗ сѧ медоточьныихъ тѣхъ словесъ иже исхожаахѹ из ѹстъ оц҃ь тѣхъ и възлюби
же ꙗ зѣло и ꙗко въсхотѣти ѥмѹ жити съ ними и вьсꙗ презьрѣти въ житии семь славѹ
и ба҃тьство ни въ что же положивъ прикоснѹ бо сꙗ ѥмь слово гн҃е рекшеѥ ꙗко
ѹдобѣѥ ѥсть вельбѹдѹ сквозѣ иглинѣ ѹши проити нежели ба҃тѹ въ цр҃ствиѥ нб҃сноѥ
вънити тъгда же повѣда ѥдиномѹ антонию мысль свою гл҃ꙗ хотѣлъ быхъ оч҃е аще богѹ
годьно мнихъ быти и жити съ вами гл҃а ѥмѹ старьць благо хотѣниѥ твоѥ чадо и
помыслъ испълненъ бл҃годати нъ блюди чадо да не богатьство и слава мира сего
възврати тѧ въспѧть господѹ рекъшю никто же възложь рѹкы своѥꙗ на рало и зрꙗ
въспꙗть ѹправленъ ѥсть въ цр҃ствии нб҃снѣмь тако и мнихъ възвращаꙗ сѧ къ мирѹ
мыслию и пекыи сꙗ о мирьскыхъ не имать ѹправити сꙗ въ жизнь вѣчьнѹю и на многа
старьць бесѣдова къ отрокѹ и ѡномѹ же ср҃дце боле острꙗше сꙗ на любъвь бж҃ию и
тъгда ѿиде въ домъ свои и въ дрѹгыи же дн҃ь одѣвъ сꙗ въ одежю свѣтьлѹ и славьнѹ
и тако въсѣдъ на ко съ нимь отъходить отъ града сего въ инѹ область тъгда гл҃а
ѥмѹ жена ѥго послѹшаи г҃и и не гнѣваи сꙗ ѧко тако же бысть и въ странѣ нашеи
отъбѣжавъшемъ нѣкоѥꙗ бѣды ради чрьньцемъ много зъла створи сꙗ въ земли тои ихъ
ради нъ блюди г҃и да не тако въ области твоѥи бѹдеть то же слышавъ кнꙗзь и
ѹбоꙗвъ сꙗ гнѣва би҃ꙗ ѿпѹсти великааго никона повелѣвъ ѥмѹ ити въ пещерѹ свою по
онѣхъ же посла рекыи да съ мольбою възвратꙗть сꙗ въспꙗть иже едва по три дн҃и
ѹвѣщани быша възвратити сꙗ въ свою пещерѹ ꙗко се нѣкотории храбри ѿ брани
побѣдивъше сѹпостата своѥго врага и бѣша въинѹ молꙗще сꙗ дн҃ь и нощь къ г҃ѹ б҃ѹ
нъ ни тако не почиваше врагъ борꙗ сꙗ съ ними тъгда бо ѹвѣдѣвъ болꙗринъ и. ѡанъ
ꙗко никоѥго же имъ зъла не створи х҃олюбивыи кнꙗзь изѧславъ и раждьгъ сꙗ на нꙗ
гнѣвъмь сн҃а ради своѥго и поимъ отрокы многы и иде на с҃тоѥ стадо иже и
распѹдивъ ꙗ и въшедъ въ пещерѹ и имъ сн҃а своѥго бж҃ствьнааго варлаама извлече и
вънъ таче съньмъ съ него ст҃ѹю мантию и въврьже ю въ дьбрь тако же и шлѣмъ
сп҃сениꙗ иже бѣ на главѣ ѥго съньмъ завьрже и и тъгда же и облече въ одежю
славьнѹ и свѣтьлѹ ꙗкоже ѥ лѣпо болꙗромъ онъ же съврьже ю долѹ не хотꙗ ни видѣти
ѥꙗ и тако створи многашьды тоже повелѣ оц҃ь ѥго съ гнѣвъмь съвꙗзати ѥмѹ рѹцѣ и
одѣти и въ преже реченѹю одежю ти тако ити ѥмѹ сквозѣ градъ въ домъ свои онъ же
иже по истинѣ теплыи дш҃ею на б҃жию любъвь варламъ идыи пѹтьмь ѹзрѣ распалинѹ
калнѹ сѹщю и скоро въшьдъ въ ню и б҃жиѥю помощию съврьже одежю съ себе и своима
ногама попирашеть ю въ калѣ попираꙗ съ тѣми и злыꙗ помыслы и лѹкаваго врага таче
по сихъ пришедъшемъ имъ въ домъ повелѣ оц҃ь ѥго сѣсти съ нимь на трѣпезѣ ономѹ
же сѣдъшю и ничьсо же въкѹси отъ брашьна нъ пребывааше нича и долѹ зрꙗ по
ѿꙗдении же отъпѹсти и въ своꙗ храмы приставивъ отрокы блюсти да не отъидеть
повелѣ же и женѣ ѥго ѹтворити сꙗ въ ѹтварь всꙗкѹю на прельщениѥ отрока и слѹжити
предъ нимь рабъ же х҃въ варламъ въшедъ въ ѥдинѹ клѣть сѣдѣ въ ѹглѣ ѥꙗ жена же
ѥго ꙗкоже бѣ ѥи повелѣно хожаше предъ нимь и молꙗшети и сѣсти на одрѣ своѥмь
видѣвъ же онъ неистовьство жены и разѹмѣвъ ꙗко на прельщениѥ ѥмѹ ѹготова оц҃ь
молꙗше сꙗ въ таинѣ ср҃дца своѥго къ мл҃срдѹѹмѹ б҃ѹ могѹщѹѹмѹ сп҃сти отъ прельсти
тоꙗ пребысть же на мѣстѣ томь сѣдꙗ три д҃ни не въстаꙗ ѿ него ни брашьна же
въкѹшаꙗ ни въ одежю облече сѧ нъ въ ѥдинои свитѣ си пребывааше пр҃пдбьныи же
антонии и съ сѹщиими съ нимь и съ блж҃ныимь ѳеодосиѥмь бѣша въ печали мнозѣ ѥго
ради и молꙗхѹть сѧ б҃ѹ за нь бъ҃ же ѹслыша мл҃твѹ ихъ възъваша бо рече правьдьни
и г҃ь ѹслыша ꙗ и ѿ вьсѣхъ печалии ихъ избавить ꙗ близь г҃ь съкрѹшеныихъ ср҃дцьмь
и съмѣреныꙗ дх҃ъмь сп҃сеть видѣвъ ѹбо бл҃гыи б҃ъ тьрпѣниѥ и съмѣрениѥ ѿрока
обрати жестокоѥ ср҃дце оц҃а ѥго на милость къ сынѹ своѥмѹ тъгда ѹбо възвѣстиша
ѥмѹ отроци гл҃юще ꙗко се ѹже четвертыи дн҃ь имать не въкѹшаꙗ брашьна ни въ ѡдежю
рачить облѣщи сѧ то же слышавъ оц҃ь ѥго съжали си зѣло ѥго ради блюдыи да не
гладъмь и зимою ѹмреть призъвавъ же и любьзно цѣловавъ и ѿпѹсти и бы же тъгда
вещь пречюдьна и плачь великъ ꙗко и по мрьтвѣмь раби и рабынꙗ плакахѹть сꙗ гн҃а
своѥго и ꙗко отъхожааше отъ нихъ иде жена мѹжа лишающи сѧ плакаше сѧ оц҃ь и мт҃и
сн҃а своѥго плакаста сѧ ꙗко ѿлѹчаше сꙗ отъ нихъ и тако съ плачьмь великъмь
проважахѹти и тъгда хв҃ъ воинъ ишедъ из домѹ своѥго ꙗко птица ис прѹгла
истьргъши сꙗ или ꙗко сьрна отъ тенета тако скоро текыи и доиде пещеры оноꙗ ѥго
же видѣвъше оц҃и ти въздрадоваша сѧ радостию великою и ставъше прославиша б҃а
ꙗко ѹслыша мл҃твѹ ихъ то ѹже ѿтолѣ многыимъ приходꙗщемъ въ пещерѹ благословлениꙗ
ради ѥже ѿ оц҃ь тѣхъ и дрѹзии ѿ нихъ бываахѹ чрьньци бж҃иѥю бл҃годатию тъгда же
великии никонъ и дрѹгыи чьрньць ст҃го мины манастырѧ болꙗрина тако наречемъ
съвѣщавъша сѧ тако отъидоста хотꙗща особѣ сѣсти и пришьдъша надъ море тѹ же и
разлѹчиста сꙗ отъ себе ꙗкоже се апс҃ла павьлъ и варнава на проповѣданиѥ хв҃о
ꙗкоже пишеть сꙗ въ дѣꙗнихъ апс҃лъ болꙗринъ же идыи къ костꙗнтиню градѹ обрете
островъ средѣ морꙗ и тѹ въсели сꙗ въ ньмь поживе лѣта мнага трьпѧ зимѹ и гладъ и
тако ѹспе съ миръмь се же и донынѣ островъ тъ зовомъ ѥсть болꙗровъ великыи же
никонъ отъиде въ островъ тьмѹтороканьскыи и тѹ обрѣтъ мѣсто чисто близь града
сѣде на немь и бж҃иѥю бл҃гдтию въздрасте мѣсто то и цр҃квь ст҃ыꙗ бц҃а възгради
на немь и бысть манастырь славьнъ иже и донынѣ ѥсть прикладъ имыи въ сии
печерьскии манастырь по сихъ же пакы ефремъ каженикъ ѿиде въ кѡстꙗнтинь градъ и
тѹ живꙗше въ ѥдиномь манастыри послѣже же изведенъ бысть и въ странѹ сию и
поставленъ бысть митрополитъмь въ городѣ переꙗславли се же ѹже многыими
наказании предъложениѥ словѹ створихомъ обаче отъселѣ на предълежащеѥ слово
възвратимъ сꙗ къде бо се все минѹ и по ѿходѣ оц҃ь тѣхъ тъгда же бл҃женыи оц҃ь
нашь ѳеодосии поставленъ бысть презвутеръмь повелѣниѥмь прпд҃бьнааго антониꙗ и
бѣ по всꙗ дн҃и бж҃ьствьнѹю слѹжьбѹ съвьршаꙗ съ всꙗкыимь съмѣрениѥмь бꙗше бо
кротъкъ нравъмь и тихъ съмыслъмь и простъ ѹмъмь и дѹховьныꙗ всеꙗ мѹдрости
испълненъ любъвь же непорочьнѹ имѣꙗ къ всеи братии бѣ бо ѹже съвъкѹпило сꙗ
братиꙗ ѧко до пѧти на десѧте прп҃дбьныи же антонии ꙗко же бѣ обыклъ ѥдинъ жити и
не трьпꙗ всꙗкого мѧтежа и мълвы затвори сꙗ въ ѥдинои келии пещеры поставивъ въ
себе мѣсто братии бл҃женаго варлама сн҃а болꙗрина иѡана и отътѹда пакы пресели
сꙗ на инъ хълмъ антонии и ископавъ пещерѹ живꙗше не излазꙗ из неꙗ идеже и донынѣ
чьстьноѥ тѣло ѥго лежить тъгда же бж҃ствьныи варламъ постави надъ пещерою малѹ
цр҃квицю въ имѧ ст҃ыꙗ бц҃а велꙗ да тѹ братиꙗ събирають сꙗ на бж҃ьствьноѥ
словословиѥ то ѹже всѣмъ ꙗвлено бысть мѣсто то бѣ бо мнозѣми сѹще преже не
вѣдомо а ѥже испьрва житиѥ ихъ въ пещерѣ и ѥлико скърби и печали приꙗша тѣсноты
ради мѣста того б҃ѹ ѥдиномѹ съвѣдѹщю а ѹстомъ чл҃вчьскомъ не мощьно исповѣдати
къ симъ же и ꙗдь ихъ бѣ ръжанъ хлѣбъ тъкмо ти вода въ сѹботѹ же ти въ недѣлю
сочива въкѹшахѹть многашьды же и въ та дн҃и не обрѣтъшю сꙗ сочивѹ зелиѥ
съваривъше ѥдино и то ꙗдꙗхѹ ѥще же и рѹкама своима дѣлахѹть дѣло ово ли копытьца
плетѹще и клобѹкы и ина рѹчьнаꙗ дѣла строꙗще и тако носꙗще въ градъ продаꙗхѹ и
тѣмь жито кѹпꙗхѹ и се раздѣлꙗхѹть да къждо въ нощи свою часть измелꙗшеть на
състроѥниѥ хлѣбомъ таче по томь начатъкъ пѣнию заѹтрьнюѹмѹ творꙗахѹ и тако пакы
дѣлаахѹ рѹчьноѥ своѥ дѣло дрѹгоици же въ оградѣ копахѹть зелиинааго ради
растениꙗ дондеже бѹдꙗше годъ бж҃ствьнѹѹмѹ славословию и тако вьси въкѹпѣ
съшедъше сѧ въ цр҃квь пѣниꙗ часомъ творꙗахѹть таче ст҃ѹю слѹжьбѹ съврьшивъше и
тако въкѹсивъше мало хлѣба и пакы дѣлѣ сꙗ своѥмь къждо имꙗшеть и тако по всꙗ
дн҃и трѹдꙗще сꙗ пребывахѹть въ любъви бж҃ии оц҃ь же нашь ѳеѡдосии съмѣренъмь
съмыслъмь и послѹшанимь вьсꙗ преспѣвааше трѹдъмь и подвизаниѥмь и дѣлъмь
телесьныимь бꙗше бо и тѣлъмь бл҃гъ и крѣпъкъ и съ поспѣшьствъмь всѣмъ слѹжаше и
водѹ носꙗ и дръва из лѣса на своею плещю бъдꙗ же по всꙗ нощи въ славословлении
бж҃ии и братии же на ѡпочители сѹще бл҃женыи же възьмъ раздѣленоѥ жито и когождо
часть измълъ и поставлꙗше на своѥмь мѣстѣ дрѹгоици же овадѹ сѹщѹ многѹ и
комаромъ въ нощи излѣзъ надъ пещерѹ и обнаживъ тѣло своѥ до поꙗса сꙗдꙗше прꙗдыи
вълнѹ на съплетениѥ копытьцемъ и пс҃лтырь же дв҃довѹ поꙗ отъ множьства же овада
и комара все тѣло ѥго покръвено бѹдꙗше и ꙗдꙗхѹ плъть ѥго о немь пиюще кръвь ѥго
оц҃ь же нашь пребываше не подвижимъ ни въстаꙗ ѿ мѣста того дондеже годъ бѹдꙗше
ѹтрьнии и тако преже всѣхъ обрѣташе сꙗ въ цр҃кви и ставъ на своѥмь мѣстѣ
непостѹпьнъ сы ни мꙗтыи сѧ ѹмъмь бж҃ствьноѥ славословиѥ съврьшаше ти тако пакы и
црк҃ве послѣже всѣхъ излажааше и сего ради вьси люблꙗхѹти и зѣло и ꙗко оц҃а
имѧхѹти и зѣло дивꙗще сꙗ съмѣрению ѥго и покорению таче по сихъ бж҃ствьныи
варлаамъ игѹменъ сы братии въ пещерѣ изведенъ бысть кнꙗжемь повелѣниѥмь въ
манастырь ст҃го мч҃ка димитриꙗ и тѹ игѹменъмь поставленъ тъгда же братиꙗ тѹ
сѹщаꙗ въ пещерѣ събравъше сꙗ изволениѥмь всѣхъ възвѣстивъше прп҃дбьноѹмѹ антонию
бл҃женааго оц҃а нашего ѳеѡдосиꙗ игѹмьнъмь себе нарекоша ꙗко и чьрньчьскѹю жизнь
ѹправивъша и бж҃иꙗ извѣсто заповѣди из лиха вѣдѹща оц҃ь же нашь ѳеодосии аще и
старѣишиньство приимъ не измѣни съмѣрениꙗ своѥго правила на памѧти г҃а имѣꙗ
рекъша иже аще кто въ васъ хощеть быти старѣи бѹди всѣхъ ѹбо мьнии и всѣмъ слѹга
тѣмь же съмѣрꙗше сꙗ мьнии всѣхъ сꙗ творꙗ и всѣмъ слѹжа и собою образъ вьсѣмъ даꙗ
и на дѣло преже всѣхъ исходꙗ и въ чинѹ ст҃ыꙗ литургиꙗ и ѿтолѣ цвьтꙗше и мъножаше
сꙗ мѣсто то правьдника мл҃твою правьдьникъ бо рече ꙗко и фуникъсъ процвьтеть и
ꙗко и кедръ иже въ ливанѣ ѹмножить сѧ ѹмножахѹ бо сꙗ ѿтолѣ братиꙗ и цвьтѧше
мѣсто то добрыими нравы и молитвами ихъ и инѣми бл҃гочьстивыими нравы и многымъ
отъ вельможь приходити къ немѹ бл҃свлениꙗ ради и ѿ имѣнии своихъ малѹ нѣкакѹ
часть подающи имъ пр҃пдбьныи же оц҃ь нашь иже по истинѣ земльныи ан҃глъ и
нб҃сныи чл҃вкъ ѳеодосии видꙗ мѣсто скьрбьно сѹще и тѣсно и ѥще же и скѹдно при
всѣмь и братии мъножащи сꙗ цр҃кви же малѣ сѹщи на съвъкѹплениѥ имъ и николиже
въпаде о томь въ печаль ни поскърбе о тмь нъ по всꙗ дн҃и братию всю ѹтѣшаꙗ ѹчаше
и никакоже попечи сѧ о плътьнѣмь но гн҃ь гласъ въспоминаше имъ гл҃ꙗ не пьцѣте сꙗ
чьто пиѥмъ или что ѣмъ или въ что облечемъ сѧ вѣсть бо оц҃ь вашь нб҃сьныи ꙗко
требѹѥть вьсꙗ си обаче ищете цс҃рьства нб҃снаго и си вьсѧ приложать сꙗ вамъ
бл҃женыи же сице помышлꙗше бь҃ же все на потребѹ не скѹдьно подаваше ѥмѹ тъгда
бо сии великии ѳеѡдосии обрѣтъ мѣсто чисто недалече ѿ печеры сѹще и разѹмѣвъ ꙗко
довъльно ѥсть на възгражениѥ манастырꙗ и разбогатѣвъ блб҃датию бж҃иѥю и ѡградивъ
сꙗ вѣрою и ѹпованиѥмь испълнивъ же сѧ дх҃а ст҃го начатъ подвизати сꙗ въселити
мѣсто то и ꙗкоже б҃ѹ помагающю ѥмѹ въ мало времꙗ възгради цр҃ькъвь на мѣстѣ томь
въ имꙗ ст҃ыꙗ и преславьныꙗ бц҃а и приснод҃вца мр҃иꙗ и оградивъ и постави келиѣ
многы и тъгда пресели сꙗ ѿ пещеры съ братиѥю на мѣсто то въ лѣ҃т ҂ѕ҃ ф҃ о҃ и
отътолѣ бж҃иѥю бл҃гдатию въздрасте мѣсто то и бысть манастырь славьнъ се же и
донынѣ ѥсть печерьскыи наричемъ иже ѿ ст҃го оц҃а нашего ѳеѡдосиꙗ съставленъ
бысть по сихъ же посла ѥдиного отъ братиꙗ въ костѧнтинь градъ къ ефремѹ скопьцю
да вьсь ѹставъ стѹдиискааго манастырꙗ испьсавъ присълеть ѥмѹ онъ же
п҃рпдобьнааго оц҃а нашего повелѣнаꙗ тѹ абиѥ и створи и всь ѹставъ манастырьскыи
испьсавъ и посъла къ бл҃женомѹ оц҃ю нашемѹ ѳеѡдосию и ѥго же приимъ оц҃ь нашь
ѳеодосии повелѣ почисти предъ братию и ѿтолѣ начатъ въ своѥмь манастыри всꙗ
строити по ѹставѹ манастырꙗ стѹдиискааго ꙗкоже и донынѣ ѥсть ѹч҃никомъ ѥго сице
съврьшаѥмъмъ вьсꙗкомѹ же хотꙗщю быти чьрноризьнѹ и приходꙗщемѹ къ немѹ не
ѿрѣвааше ни ѹбога ни богата нъ всꙗ приимаше съ всꙗкымь ѹсьрдиѥмь бѣ бо и самъ въ
искѹшении томь былъ ꙗкоже и выше рече сꙗ ѥгда бо приде отъ града своѥго хотꙗ
быти мнихъ ꙗкоже обьходꙗщю томѹ вьсꙗ манастырꙗ не рачахѹть бо того приꙗти богѹ
тако сътворьшю на искѹшениѥ ѥмѹ се бо си въспоминаꙗ бл҃гыи какова скьрбь бываѥть
чл҃вкѹ тъгда хотꙗщюѹмѹ острѣщи сꙗ и сего ради всꙗ съ радостию приходꙗщаꙗ
приимаше нъ не тѹ абиѥ постригаше ѥго нъ повелѣваше ѥмѹ въ своѥи одежи ходити
дондеже извыкнꙗше всь ѹстрои манастырьскыи таче по сихъ облечашети и въ
мьнишьскѹю одежю и тако пакы въ всѣхъ слѹжьбахъ искѹшашети и ти тъгда остригы и
оболочашети и въ мантию дондеже пакы бѹдꙗше чьрньць искѹсьнъ житиѥмь чистъмь си
ти тъгда сподобꙗшети и приꙗти ст҃ѹю скимѹ по вьсꙗ же дн҃и ст҃ыихъ мꙗсопѹщь ст҃ыи
оц҃ь нашь ѳеѡдосии ѿхожаше въ ст҃ѹю свою пещерѹ идеже и чьстьноѥ тѣло ѥго
положено бысть тѹ же затворꙗше сꙗ ѥдинъ до врьбьныꙗ недѣлꙗ и въ пꙗтъкъ тоꙗ
недѣлꙗ въ годъ вечерьнꙗѧ прихожааше къ братии и ставъ въ двьрьхъ цр҃къвьныихъ
ѹчааше вьсꙗ и ѹтѣшаꙗ подвига ради и пощениꙗ ихъ себе же недостоина творꙗ ѧкоже
ни ѥдиноꙗ недѣлѣ понѣ достигнѹти противѹ трѹдомъ ихъ многѹ же скърбь и мьчатаниѥ
зълии дѹси творꙗхѹть ѥмѹ въ пещерѣ тои ѥще же и раны наносꙗще ѥмѹ ꙗкоже и о
ст҃ѣмь и велицѣмь антонии пишеть сѧ нъ ꙗвивыи сꙗ ономѹ дрьзати велꙗ тъ и семѹ
невидимо съ нб҃се силѹ подасть на побѣдѹ ихъ кто бо не почюдить сѧ ѹбо
бл҃женѹѹмѹ семѹ ѥже въ такои тьмьнѣ пещерѣ пребываꙗ ѥдинъ мъножьства пълковъ
невидимыхъ бѣсовъ не ѹбоꙗ сѧ нъ крѣпъко стоꙗ ꙗко храбъръ сильнъ б҃а молꙗаше и
г҃а иіс х҃а на помощь себе призывающа и тако побѣди ꙗ хв҃ою силою ꙗко къ томѹ не
съмѣти имъ ни приближити сѧ ѥмь нъ и ѥще издалеча мьчьты творꙗщемъ ѥмѹ по
вечерьниимь ѹбо пѣнии сѣдъшю ѥмѹ и хотꙗщю опочинѹти не бо николиже на ребрѣхъ
своихъ лꙗжашеть нъ аще коли хотꙗщю ѥмѹ опочинѹти то сѣдъ на столѣ и тако мало
посъпавъ въстанꙗше пакы на нощьноѥ пѣниѥ и поклонениѥ колѣномъ творꙗ сѣдъшю же
ѥмѹ ꙗкоже рече сꙗ и се слышааше гласъ хлопота въ пещерѣ отъ множьства бѣсовъ
ꙗкоже се имъ на колесницахъ ѣдѹщемъ дрѹгыимъ же въ бѹбъны биющемъ и инѣмъ же въ
сопѣли сопѹщемъ и тако всѣмъ кличющемъ ꙗко же трꙗсти сꙗ пещерѣ отъ множьства
плища зълыихъ дх҃овъ ѡц҃ь же нашь ѳеѡдосии всꙗ си слышавъ не ѹбоꙗ сꙗ дх҃ъмь ни
ѹжасе сꙗ ср҃дцьмь нъ оградивъ сꙗ крьстьнымь орѹжиѥмь и въставъ начатъ пѣти
псалтырь дв҃двѹ и тѹ абиѥ многыи трѹсъ не слышимъ бывааше таче по мл҃твѣ сѣдъшю
ѥмѹ се пакы бещисльныихъ бѣсовъ гла҃с слышааше сꙗ ѧкоже и преже и пр҃пдбьнѹѹмѹ
же ѳеѡдосию ставъшю и начьнъшю оно псалъмьскоѥ пѣниѥ гла҃с онъ абиѥ ищазааше
сице же по многы дн҃и и нощи творѧхѹть ѥмѹ зълии дѹси ꙗко не дати ѥмѹ ни мало
опочинѹти дондеже бл҃гтию хр҃свою побѣди ꙗ и възꙗтъ ѿ б҃а власть на нїхъ ꙗкоже
отътолѣ не съмѣти имъ ни прикоснѹти сꙗ ни къ мѣстѹ томѹ идеже бл҃женыи молитвѹ
творꙗше се бо пакы бысть пакость творꙗщемъ бѣсомъ въ храмѣ идеже хлѣбы братиꙗ
творꙗахѹ овогда мѹкѹ расыпающе овогда же положеныи квасъ на състроѥниѥ хлѣбомъ
разливаахѹ и инѹ мъногѹ пакость творꙗще бѣша и сице же гл҃аше имъ нѣ҃с лѣпо намъ
братиѥ мьнихомъ сѹщемъ и ѿвьрьгъшемъ сѧ мирьскыихъ събьраниѥ пакы творити имѣнию
въ келию свою како же можемъ молитвѹ чистѹ приносити къ б҃ѹ съкровища имѣнию
дьрьжаще въ келии своѥи о семь слыша г҃а рекѹща ꙗко иде съкровища ваша тѹ и
сьрьдьцѧ ваша и пакы ѡ събирающиихъ безѹмьне въ сию нощь дш҃ю твою изьмѹ а ꙗже
събьра комѹ бѹдѹть тѣмь же братиѥ довъльни бѹдѣмъ о ѹставьныихъ одежахъ нашихъ и
о брашьнѣ прѣдъложенѣмь на трѧпезьници ѿ келарѧ а въ келии ѿ сицевыихъ не имѹще
ничьтоже да тако съ вьсѧкыимь ѹсьрьдиѥмь и вьсею мыслию мл҃твѹ свою чистѹ
приносимъ къ бѹ и се же и ина многа ѹвѣщавааше ꙗ съ вьсѧкыимь съмѣрениѥмь и съ
сльзами ѹчаше вьсѧ не бо николиже бѣ напраснъ ни гнѣвьливъ ни ꙗръ очима нъ
милосьръдъ и тихъ и милость имѣꙗ къ вьсѣмъ тѣмь же и аще къто ѿ ст҃ааго стада
раслабѣлъ бѣ срд҃цьмь ѿидѧше ѿ манастырѧ то же блаженыи ѥго ради въ велицѣ
печали и скърби бѹдѧше и молѧ сѧ къ б҃ѹ да бы ѿблѹдивъшее сѧ овьча ѿ стада ѥго
възвратилъ въспѧть и тако же по вьсѧ дьни прѣбываше плача и молѧ б҃а ѥго ради
донъдеже братъ тъ възвратѧше сѧ въспѧть тоже того блаженыи съ радостию приимъ
ѹчаше и никако же раслабѣти вражиꙗми къзньми ни попѹстити имъ на сѧ нъ крѣпѣ
стати се бо гл҃ааше ꙗко не мѹжьскыꙗ есть дш҃а ѥже раслабѣти печальныими сими
напастьми си и ина многа гла҃въ ѹтѣшивъ того ѿпѹстѧаше въ келию ѥго съ миръмь бѣ
же тѹ ѥдинъ братъ слабъ сы иже и часто ѿбѣгаше ѿ блаженаго манастырѧ и ѥгда пакы
приидѧше тоже блаженыи съ радостию ѥго приимаше гл҃аше бо ꙗко не имать бо ѥго
оставити тако да кромѣ манастырѧ сего съконьчаѥть сѧ се бо аще и многашьды ѿходѧ
ѥсть ѿ насъ нъ сь имать въ манастыри семь коньць житию приꙗти и молѧше сѧ
плачьмь б҃а о нѥмь просѧ тьрьпѣниꙗ ѥмѹ таче по мнозѣмь исхожении ѥмѹ приде
ѥдиною къ манастырю молѧ сѧ великомѹ ѳеѡдосию да бы приꙗтъ былъ тоже иже по
истинѣ мл҃стивыи и ꙗко овьча ѿ заблѹжениꙗ пришьдъшеѥ тако того съ радостию
приꙗтъ и причьте къ стадѹ своемȣ тъгда же чьрьноризьць тъ иже бѣ своима рѹкама
дѣлаꙗ сътѧжалъ имѣниꙗ мало бѣ бо платьна дѣлаꙗ сиꙗ принесъ прѣдъ блаженыимь
положи тоже ст҃ыи гл҃а ѥмѹ аще хощеши чьрноризьць съвьрьшенъ быти възьмъ сиꙗ ꙗко
ѡслѹшаниꙗ дѣло ѥсть въвьрьзи въ пещь горѹщѹ онъ же иже теплъ сыи на вѣрѹ несъ по
повелѣнию блаженаго въвьрьже въ пещь и тако изгорѣ самъ же ѿтолѣ живѧше въ
манастыри томь прочаꙗ дн҃и своꙗ проводѧ и тако тѹ по проречению блаженаго ѹсъпе
съ миръмь сицева ти бѣ любы блаженаго и сицево мл҃срьдиѥ къ ѹченикомъ своимъ
имѧше да бы ни ѥдинъ ѿ стада ѥго ѿлѹчилъ сѧ нъ вьсѧ въкѹпѣ ꙗко пастѹхъ добрыи
пакы пасѧше ѹча и ѹтѣшаꙗ и словесы ѹвѣщаваꙗ дш҃а ихъ къръмлꙗше и напаꙗꙗ не
престаꙗше тѣмь же и мъногы на божии разѹмъ наводѧше и къ нб҃сьномѹ цр҃ствию
направлѧше нъ се пакы на прокое ѿселѣ съповѣданиѥ оц҃ѧ нашего ѳеѡдосиꙗ поидемъ
се бо въ ѥдинъ ѿ дн҃ии приде келарь къ семѹ блаженомѹ гл҃ꙗ ꙗко въ сии дн҃ь не
имамъ чьто прѣдъложити на ꙗдь се бо ни съварити чьто имамъ гл҃а томѹ блаженыи
иди потьрьпи мало молѧ б҃а некъли тъ попечеть сѧ нами аще ли же то да съваривъше
пьшеницу ти тѹ съмѧтъ съ медъмь прѣдъставиши а трѧпезѣ братии а ѣдѧть ѡбаче же
надѣю сѧ на б҃а иже въ пѹстыни людьмъ непокоривыимъ хлѣбъ нб҃сьныи ѡдъжди и
источи крастѣли тъ и намъ дн҃ьс мощьнъ ѥсть пищю подати то слышавъ келарь ѿиде и
блаженыи молѧше б҃а о сихъ и се прѣже реченыи ѡнъ болꙗринъ б҃ѹ ѥмѹ възложьшю на
ѹмъ се бо напълнивъ три возы брашьна хлѣбъ и сыръ и рыбъ сочиво же и пьшено ѥще
же и медъ и то посъла къ блаженомѹ въ манастырь и ѥже видѣвъ блаженыи прослави
б҃а и гл҃а келарю видиши ли брате ѳеѡдоре ꙗко не имать насъ б҃ъ оставити аще
надѣемъ сѧ на нь вьсѣмь ср҃дцьмь нъ иди и сътвори обѣдъ братии великъ въ сии
дн҃ь се бо посѣщениѥ би҃ѥ ѥсть и тако блаженыи възвесели сѧ съ братиѥю на обѣдѣ
веселиемь дх҃овьныимь бѣ ж амъ ѣда хлѣбъ сѹхъ зелиѥ варено без масла и водѹ пиꙗ
се же ѣдь его бѣ вьсегда и николиже ѥго бѣ видѣти дрѧхла или съньзъша сѧ на
обѣдѣ сѣдѧща съ братиѥю нъ вьсегда весело лице имѹща и бл҃годатию бж҃иѥю бѣ
ѹтѣшаꙗ сѧ къ семѹ же блаженомѹ нѣколи приведоша разбоиникы съвѧзаны ихъ же бѣша
ꙗли въ ѥдиномь селѣ манастырьскѣ хотѧща красти блаженыи же видѣвъ ꙗ съвѧзаны и
въ такои скърби сѹща съжали си зѣло и просльзивъ сѧ повелѣ раздрѣшити ꙗ и дати
же тѣмъ ѣсти и пити и тако пакы тѣхъ ѹчаше мъного ѥже никого же прѣобидѣти и
никомѹ же зъла сътворити подасть же тѣмъ ѿ имѣниꙗ довъльноѥ ѥже на потрѣбѹ и
тако тѣхъ съ миръмъ ѿпѹсти славѧща б҃а ꙗкоже ѿтолѣ тѣмъ ѹмилити сѧ и никомѹ же
зъла сътворити нъ своими дѣлы довъльномъ быти таково бо бѣ мл҃срдиѥ великааго
оц҃ѧ нашего ѳеодосиꙗ аще бо видѧше нища или ѹбога въ скърьби сѹща и въ одежи
хѹдѣ жалѧаше си ѥго ради и вельми тѹжаше о семь и съ плачьмь того миновааше и
сего ради сътвори дворъ близь манастырѧ своѥго и цр҃квь възгради въ нѥмь ст҃ааго
пьрьвом҃чнка стефана тѹ же повелѣ прѣбывати нищимъ и слѣпыимъ и хромыимъ и
трѹдоватыимъ и ѿ манастырѧ подавааше имъ ѥже на потрѣбѹ и ѿ вьсего сѹщаго
манастырьскааго десѧтѹю часть даꙗше имъ и ѥще же и по вьсѧ сѹботы посылаше въ
потребѹ возъ хлѣбъ сѹщиимъ въ ѹзахъ въ ѥдинъ же ѿ д҃нии приде къ прп҃дбьнѹмѹ
ѳеѡдосию прозвутеръ ѿ града просѧ вина на слѹжьбѹ ст҃ыꙗ литурьгиꙗ и тѹ абиѥ
блаженыи призъвавъ строителꙗ цр҃квьнаго повелѣ налиꙗти вина юже ношаше викию и
дати ѥмѹ онъ же гл҃а ꙗко мало имамъ вина ѥже тъкъмо довълѣѥть на г҃ или д҃ дн҃и
ст҃ѣи литурьгии блаженыи же ѿвѣща ѥмѹ излѣи вьсе чл҃вкѹ семѹ и нами бъ҃ да
попечеть сѧ онъ же ѿшьдъ и прѣобидѣвъ ст҃ааго повелѣниꙗ вълиꙗ ѥмѹ въ викию мало
вина ѡставивъ на ѹтриꙗ цр҃къвьнѣи слѹжьбѣ прозвутеръ же несъ ѥже мало ѥмѹ въда
показа блаженомȣ ѳеѡдосию и пакы призъвавъ пономонарѧ гл҃а ѥмѹ рѣхъ ти излѣи
вьсе и о ѹтрѣишьниимь дьне не пьци сѧ не бо имать б҃ъ ѡставити цр҃кве сеꙗ въ
ѹтрии дн҃ь бе слѹжьбы нъ се въ сии дн҃ь подасть намъ вина до избытъка тъгда же
шьдъ пономонарь излиꙗ вьсе вино прозвутерови и тако и отъпѹсти таче по ѿѣдении
къ вечерѹ сѣдѧщемъ имъ и се по проречению блаженаго привезоша г҃ возы пълъны
сѹще къръчагъ съ винъмь ихъже посъла жена нѣкаꙗ иже бѣ прѣдьрьжащи вьсѧ въ домȣ
бл҃говѣрьнааго кнѧзѧ вьсеволода си же видѣвъ парамонарь прослави б҃а чюдѧ сѧ
проповѣданию блаженаго ѳеѡдосиꙗ ѥже ꙗкоже рече въ сии дн҃ь вина до избытъка б҃ь
подасть намъ тако же и бысть бывъшю же нѣколи дн҃и ст҃аго и великаго димитриꙗ въ
нь же ха҃ ради мч҃нию коньць приꙗтъ пр҃пдбьномѹ же ѳеодосию съ братиѥю идȣщȣ вь
манастырь ст҃аго димитриꙗ и се принесоша ѥмѹ хлѣбьцѣ нѣ ѿ кыихъ зѣло чисты ихъ
же повелѣ келарю прѣдъложити на ꙗдь оставъшии тѹ братии и тоже онъ прѣслѹшавъ сѧ
того помысли въ себѣ гл҃ꙗ ꙗко въ ѹтрѣи дн҃ь пришьдъши вьсеи братии прѣдъложю сиꙗ
хлѣбы на ѣдь имъ нынѣ же манастырьскыи хлѣбъ и да прѣдъложю сеи братии ꙗкоже
помысли такоже и сътвори и въ ѹтрѣи дн҃ь сѣдъшемъ имъ на обѣдѣ хлѣбомъ же тѣмъ
издрѣзаномъ сѹщемъ таче блаженыи прѣзьрѣвъ и видѣ хлебы такы сѹща и пригласивъ
келарѧ въпрашаше ѥго ѿкѹдѹ си сѹть хлѣби онъ же ѿвѣщева ꙗко вьчера принесени
сѹть нъ сего ради вьчера малѹ сѹщю братии помыслихъ въ сии дн҃ь вьсеи братии
прѣдъложити на ꙗдь тъгда же блаженыи гл҃а ѥмѹ лѣпо бѣ не пещи сѧ ѡ приходѧщимь
дн҃и нъ по повелѣнию моѥмѹ сътворити и нынѣ бы г҃ь нашь и присно печеть сѧ нами
большими попеклъ сѧ и подалъ намъ ѥже на потрѣбѹ таче повелѣ ѥдиномѹ ѿ братиѣ
събьрати въ кошь ѹкрѹхы ты и несъше посрѣдѣ рѣкы въсыпати ѣ ѡного же епитимиѥю
ѹтвьрьди ꙗкоже прѣслѹшание сътворьша сицимь же образъмь творѧаше ѥже аще слышаше
коѥ дѣло творимо бл҃гословлению пьрвоѥ не възѧтѹ бывъшю не бо хотѧаше да ст҃оѥ
стадо того таковааго брашьна въкѹсити ѥже не бл҃гословлениѥмь сътворено и ѿ
прѣслѹшаниꙗ сѹще нъ се ꙗко вражию часть сѹщю повелѣваше ѡвъгда въ пещь горѹщю
въмѣтати овъгда же въ рѣчьныꙗ стрѹꙗ въврѣщи се же ꙗкоже по съмьрьти блаженаго
оц҃ѧ нашего ѳеодосиꙗ сицева нѣкака ѿ прѣслѹшаниꙗ вещь бы҃с ѥже аще нѣсть лѣпо
сьде съповѣдати ѥꙗ имьже на въспомѧновениѥ того приидохомъ и семѹ подобьно слово
къ словѹ приложимъ се бо по изъгнании ѥже ѿ манастырѧ пр҃пдбьнааго нашего
игѹмена стефана и великомѹ икономѹ игѹменьство прѣимъшю приспѣвъшемъ же дн҃ьмъ
ст҃ааго и великаго поста и въ а҃.вѹю недѣлю таковаго въздьрьжаниꙗ и ꙗко добрыимъ
подвижьникомъ потрѹдивъшемъ сѧ въ тѹ нед҃ѣл тѣмь же ѹставлѥно бы҃с пр҃пдбьныимь
оц҃ьмь нашимь ѳеодосиѥмь въ пѧ҃ткъ тоꙗ не҃длꙗ да бывають имъ хлѣби чисти зѣло
дрѹзии же ѿ нихъ съ медъмь и съ макъмь творени тоже тако повелѣвъшȣ никонѹ по
обычаю творити келарю ѡнъ же прѣслѹшанию творѧ сълъга рекыи ꙗко мȣкы не имамъ на
сътворениѥ такыимъ хлѣбомъ нъ обаче б҃ъ не прѣзьрѣ трѹда и мл҃твы пр҃пдбьныихъ
своихъ и да пакы не разорить сѧ ѹставленоѥ божьствьныимь ѳеодосиѥмь се бо по
ст҃ѣи литурьгии идѹщемъ тѣмъ на постьныꙗ ты обѣды се ѿнюдѹ же бѣ не начаꙗти сѧ
тоже тако ти привезоша возъ таковыихъ хлѣбъ ѥже видѣвъше братиꙗ прославиша б҃а
чюдѧще сѧ како присно бъ҃ печеть сѧ нми подаваꙗ вьсѧ имъ ѥже на потрѣбѹ мл҃твами
пр҃пдбьнааго имъ оц҃ѧ и наставьника ѳеодосиѧ таже по дъвоꙗ дн҃ью повелѣвъшю
келарю да по обычаю хлѣбы братии испекѹтъ въ мѹцѣ тои ѥꙗже бѣ прѣже реклъ не
имамъ тоже пекѹщиимъ готовѧщемъ и тѣсто мѣсѧщемъ и пакы имъ лѣющемъ ѹкропъ въ нѥ
и се обрѣте сѧ тѹ жаба ꙗкоже тои варенѣ быти въ таковѣи водѣ и такоже то тѣмъ
осквьрьни иже ѿ прѣслѹшаниꙗ твореное дѣло б҃ѹ сице извольшю на съблюдение ст҃го
стада иже и таковъ подвигъ сътворьше въ ст҃ѹю тѹ не҃длю то же да не таковыихъ
хлѣбъ въкѹсѧть нъ се ꙗко вражию часть сѹщю гадъмь осквьрьни сию б҃ъ ꙗкоже на
показаниѥ томѹ быти ѥже о семь да не зазьрить ми никътоже ѿ васъ ꙗко сии сьде
въписахъ и прѣсѣчениѥ словѹ сътворихъ се бо сего ради си въписахъ да разѹмѣѥте
ꙗко нѣсть лѣпо намъ ни въ чемь же ослѹшати сѧ наставьника игѹмена своего вѣдѹще
ꙗко аще чьто ѹтаимъ ѿ нѥго нъ ѿ б҃а нѣсть потаѥно ничьтоже и тъ имать въскорѣ
мьсть сътворити о нѥмь ѥгоже постави намъ старѣишинѹ и пастѹха ꙗко да вьси
послѹшають ѥго и по повелѣнию его вьсѧ сътворимъ обаче же ѹже на пьрьвое
съповѣданиѥ възвратимъ сѧ ꙗже о блаженѣмь ѳеодосии исповѣдающе се бо приспѣвъшю
нѣколи праздьникѹ ѹсъпениꙗ прѣс҃тыꙗ бц҃ѧ бѣша же и цр҃кви творѧще праздьникъ въ
тъ дн҃ь маслѹ же не сѹщю дрѣвѧномѹ въ кандила на вълиꙗниѥ въ тъ дн҃ь помысли
строитель цр҃квьныи въ сѣмени льнѧнѣмь избии масла и то вълиꙗвъше въ кандила
въжещи и въпросивъ о томь блаженаго ѳеѡдосиꙗ и ѡномѹ повелѣвъшю сътворити тако
ꙗкоже помысли и ѥгда въсхотѣ лиꙗти въ кандило масло то и се видѣ мышь въпадъшю
въ нѥ мьрътвѹ плавающѹ въ нѥмь таче скоро шьдъ съповѣда блаженомѹ гл҃ꙗ ꙗко съ
вьсѧкыимь ѹтвьрьженеѥмь бѣхъ покрылъ съсѹдъ тъ съ маслъмь и не вѣдѣ ѿкѹдȣ вълѣзе
гадъ тъ и ѹтопе тоже блаженыи помысли ꙗко бж҃иѥ ѥсть съмотрениѥ се похѹливъ же
своѥ невѣрьство гл҃а томѹ лѣпо бы на ате надежю имѣ ъ бѹ҃ ѹповающе ꙗко мощьнъ
ѥсть подати намъ на потрѣбѹ ѥгоже хощемъ а не тако невѣрьствовавъше сътворити
ѥгоже не бѣ лѣпо нъ иди и пролѣи масло то на землю и мало потьрьпимъ молѧще б҃а
и тъ имать намъ дати въ сии дн҃ь до избытька дрѣвѧнаго масла таче ѹже бывъшю
годѹ вечерьнюмѹ и се нѣкъто ѿ богатыихъ принесе къръчагѹ великѹ зѣло пълънѹ
масла дрѣвѧнааго юже видѣвъ блаженыи прослави б҃а ꙗко та въскорѣ ѹслыша мл҃твѹ
ихъ и тако налиꙗша кандила вьсѧ и избы сѧ ѥго большаꙗ часть и тако сътвориша на
ѹтрѣи дн҃ь праздьникъ свѣтьлъ ст҃ыꙗ бц҃ѧ бол҃юбивыи же кънѧзь изѧславъ иже по
истинѣ бѣ теплъ на вѣрѹ ꙗже къ г҃ѹ нашемѹ іс҃у х҃ къ прѣст҃ѣи мт҃ри ѥ же послѣже
положи дш҃ю свою за брата своѥго по гн҃ю гласѹ сь любъвь имѣꙗ ꙗкоже рече сѧ не
простѹ къ оц҃ю нашемѹ ѳеѡдосию и часто приходѧ къ немȣ и дх҃овьныихъ тѣхъ
словесъ насыщаꙗ сѧ ѿ нѥго и тако въ ѥдинъ ѿ дн҃ии пришьдъшю томѹ и въ ц҃ркви
сѣдѧщема има на божьствьнѣи тои бесѣдѣ и годъ бы҃с вечерьнии тако же сии
хо҃любьць обрѣте сѧ тѹ сь блаженыимь и съ чьстьною братиѥю на вечерьниимь
славословии и абиѥ б҃жиѥю волѥю дъждю великѹ лѣющю сѧ блаженыи же видѣвъ тако
належаниѥ дъждю призъвавъ же келарѧ гл҃а ѥмѹ да приготовиши на вечерю брашьна на
ꙗдь кънѧзю тъгда же пристѹпи къ нѥмѹ ключарь гл҃ꙗ г҃и оч҃е медѹ не имамъ ѥже на
потрѣбѹ пити кънѧзю и сѹщиимъ съ нимь гл҃а томѹ блаженыи ни ли мало имаши ѿвѣща
онъ еи оч҃е ꙗко ни мало не имамъ бѣаша бо ꙗкоже рече ѡпроворотилъ таковыи съсѹдъ
тъщь и ниць положилъ гл҃а томѹ пакы блаженыи иди и съмотри истѣѥ еда остало сѧ
или мало чьто ѿ нѥго бѹдеть онъ же ѿвѣщаваше рекыи ими ми вѣрѹ оч҃е ꙗко и съсѹдъ
тъ въ немьже бѣ таковоѥ пиво опровратихъ и тако ниць положихъ тоже блаженыи иже
по истинѣ испълънѥнъ дх҃овьныꙗ бл҃годѣти гл҃а томѹ сь иди по гл҃ѹ моѥмѹ и въ имѧ
г҃а нашего іс҃у ха҃ обрѧщеши медъ въ съсѹдѣ томь онъ же вѣрѹ имъ блаженомѹ ѿиде
и пришьдъ въ храмъ и по словеси ст҃ааго оц҃ѧ нашего ѳеѡдосиꙗ обрѣте бъчьвь тѹ
правѣ положенѹ и пълънѹ сѹщю медѹ въ страсѣ же бывъ и въскорѣ шьдъ съповѣда
блаженомѹ бывъшеѥ гл҃а томѹ блаженыи мълъчи чадо и не рьци никомѹже о томь слова
нъ иди и носи ѥлико ти на трѣбѹ кънѧзю и сѹщиимъ съ нимь ѥще же и братии подаи ѿ
нѥго да пиють се бо бл҃гословлѥниѥ б҃иѥ ѥсть таче пакы дъждю прѣставъшю ѿиде
х҃олюбьць въ домъ свои бысть же тако бл҃гословлениѥ въ домѹ томь ꙗкоже на мъногы
дн҃и довъльномъ имъ тѣмь быти въ ѥдинъ же пакы ѿ дн҃ии ѿ ѥдиноꙗ вьси приде
мьнихъ манастырьскыи къ блаженомѹ оц҃ю нашемѹ ѳеодосию гл҃ꙗ ꙗко въ хлѣвинѣ идеже
скотъ затварѧѥмъ жилище бѣсомъ ѥсть тѣмь же и многѹ пакость тѹ творѧть въ нѥмь
ꙗкоже не дадѹще томѹ ꙗсти многашьды же и прозвутеръ мл҃твѹ творить и водою ст҃ою
покраплѧꙗ то же ни тако осташа сѧ зълии ти бѣси творѧще мѹкѹ и доселѣ скотȣ
тъгда же оц҃ь нашь ѳеѡдосии въорѹживъ сѧ на нꙗ постъмь и молитвою по гн҃ю гласѹ
ѥже рече сь родъ изгонить сѧ ничимьже тъкъмо мл҃твою и постъмь тѣмь же ѹповаꙗ
блаженыи ꙗко имать прогънати ꙗ ѿ мѣста того ꙗкоже дрѣвле ѿ мѣсильницѧ и прииде
въ село то и вечеръ въниде ѥдинъ въ хлѣвинѹ тѹ идеже бѣси жилище имѧхѹть и
затворивъ двьри тѹ же прѣбы҃c до ѹтрьнꙗꙗ мл҃твѹ творѧ ꙗкоже ѿ того ча҃с не ꙗвити
сѧ бѣсомъ на то мѣсто се же ни въ дворѣ пакости творити никомȣже мл҃твами
пр҃пдбьнааго оц҃ѧ нашего ѳеѡдосиꙗ ꙗко се орѹжиѥмь ѿгънани быша ѿ вьси тоꙗ и тако
пакы блаженыи приде въ манастырь свои ꙗко храбъръ сильнъ побѣдивъ зълыꙗ дх҃ы
пакостьствѹюща въ области ѥго пакы же нѣколи въ ѥдинъ ѿ дн҃ии къ семѹ блаженомѹ
и пр҃пдбьномѹ оц҃ю нашемѹ ѳеодосию приде старѣи пекѹщиимъ гл҃ꙗ ꙗко мѹкы не имамъ
на испечениѥ хлѣбомъ братии гл҃а томȣ блаженыи иди съглѧдаи въ сѹсѣцѣ еда како
мало мѹкы ѡбрѧщеши въ нѥмь донъдеже пакы г҃ь попечеть сѧ нами ѡнъ же вѣдѧаше сѧ
ꙗко и помелъ бѣ сѹсѣкъ тъ и въ ѥдинъ ѹгълъ мало ѡтрѹбъ ꙗко се съ троѣ или съ
четверы пригъръщѣ тѣмь же гл҃ааше истинѹ ти вѣщаю оч҃е ꙗко азъ самъ пометохъ
сѹсѣкъ тъ и нѣсть въ нѥмь ничьсоже развѣ мало ѡтрѹбъ въ ѹгълѣ ѥдиномь гл҃а томѹ
оц҃ь вѣрѹ ми ими чадо ꙗко мощьнъ ѥсть б҃ъ и ѿ тѣхъ малыихъ отрѹбъ напълънить
намъ сѹсѣкъ тъ мѹкы иже ꙗкоже и при илии сътвори въдовици онои ѹмъноживъ ѿ
ѥдинѣхъ пригъръщь мȣкы множьство ꙗкоже прѣпитати сѧ ѥи съ чады своими въ
гладьное врѣмѧ донъдеже гобино бы҃с въ людьхъ се бо нынѣ тъ ж ѥсть и мощьнъ ѥсть
и тако же и намъ ѿ мала мъного сътворити нъ иди и съмотри еда бл҃гословлениѥ
бѹдеть на сѹсѣцѣ томь то же слышавъ онъ ѿиде и ꙗко въниде въ храмъ тъ ти видѣ
сѹсѣкъ тъ иже бѣ пьрьвѣѥ тъщь и мл҃твами пр҃пдбьнааго оц҃ѧ нашего ѳеодосиꙗ
пълънъ сѹщь мѹкы ꙗкоже прѣсыпати сѧ ѥи чрѣсъ стѣнѹ на землю тъгда же въ ѹжасти
бы҃с видѧ таковоѥ прѣславьноѥ чюдо и въспѧтивъ сѧ блаженомѹ съповѣда тоже ст҃ыи
къ томѹ иди чадо и не ꙗви никомѹже сего нъ сътвори по обычаю братии хлѣбы се бо
молитвами пр҃пдбьныꙗ братиꙗ нашеꙗ посъла бъ҃ милость свою къ намъ подаꙗ намъ
вьсѧ на потрѣбѹ ѥгоже аще хощемъ тако ти тъщаниѥ бѣ къ бѹ҃ надежа пр҃пдбьнаго
феодоса и тако ѹпованиѥ имѧаше къ гѹ҃ нашемѹ іс҃у хѹ҃ ꙗкоже не имѣти надежа о
земьныихъ никоѥꙗже ни ѹповати же ни о чемь же въ мирѣ семь нъ бѣ вьсею мыслию и
вьсею дш҃ею къ бѹ҃ въскланꙗꙗ сѧ и на того вьсе ѹпованиѥ възложь никакоже пекыи
сѧ о ѹтрьнимь дн҃е и гн҃ь гл҃ас по вьсѧ дн҃и имѧаше на памѧти ср҃дцѧ своѥго ѥже
рече не пьцѣте сѧ ни о чемь же и съмотри же пътиць нб҃сьныихъ како не сѣють ни
жьнють ниже събирають въ житьницѧ своꙗ нъ оц҃ь нб҃сьныи питаѥть ꙗ кольми паче
тѣхъ ѹньше ѥсте вы тѣмь же по вьсѧ нощи молѧше сѧ къ бѹ҃ съ сльзами о стадѣ
своѥмь гл҃ꙗ ꙗко ты н ѥси влд҃ко съвъкѹпилъ въ мѣсто се и аще годѣ ти ѥсть жити
намъ въ нѥмь бѹди намъ помощьникъ и податель вьсѣмъ бл҃гыимъ се бо въ имѧ
прѣст҃ыꙗ мт҃ре твоѥꙗ възграженъ бы҃с домъ сии мы же пакы въ твоѥ имѧ събьраны въ
нь и ты съблюди ны и съхрани ѿ вьсѧкого съвѣта вьселѹкавааго врага и съподоби ны
полѹчити вѣчьнѹю жизнь присно же вълагаи въ ср҃дцѧ наша страхъ твои ꙗко да тѣмь
причастимъ бл҃гаꙗ она ꙗже ѹготова правьдьникомъ и тако пакы по вьсѧ дн҃и
прѣбывааше братию ѹча и ѹтѣшаѧ и запрѣщаꙗ же никакоже раслабѣти нъ крѣпѣ быти на
вьсѧ трѹды чьрьньчьскыꙗ и тако прилежаниѥмь стадо своѥ пасѧаше блюды и еда
нѣкако зълокъзньныи вълъкъ въшьдъ распѹдить бж҃ьствьноѥ то стадо тѣмь же о семь
ꙗкоже и чл҃вкѹ нѣкоѥмѹ хо҃любивѹ и боꙗщю сѧ б҃а ꙗвлениѥмь ѿкры сѧ ѥже о
блаженѣмь и пр҃пдбьнѣмь оц҃и нашемь ѳеодосии и о прѣчистѣи того и непорочьнѣи
мл҃твѣ ѥще же и о ст҃ѣмь того манастыри и ѿ того пакы показѹꙗ ино мѣсто ꙗкоже
тѣмъ тѹ прѣселити сѧ ѥсть бо мала гора надълежащи надъ манастырьмь тѣмь и чл҃вкѹ
томѹ тѹда вь нощи по нѥи ѣдѹщю и се видѣти томѹ чюдо испълънь ѹжасти нощи бо
сѹщи тьмьнѣ свѣтъ же прѣчюдьнъ тъкъмо надъ манастырьмь блаженааго и се ꙗко
възьрѣвъ видѣ прѣподобьнааго ѳеодосиꙗ въ свѣтѣ томь посрѣдѣ манастырѧ прѣдъ
цр҃квию стоꙗща рѹцѣ же на нб҃о въздѣвъшю и мл҃твѹ къ б҃ѹ прилѣжьно творѧща таче
томѹ зьрѧщю и чюдѧщю сѧ о томь и се ино чюдо ꙗвльше сѧ томѹ пламень великъ зѣло
ѿ вьрьха цр҃къвьнааго ишьдъ и акы комара сътворивъ сѧ прѣиде на дрѹгыи хълъмъ и
тѹ тѣмь коньцьмь ста идеже блаженыи оц҃ь нашь ѳеѡдосии цр҃квь назнамена начатъ
зьдати послѣже се же ꙗкоже и донынѣ ѥсть на мѣстѣ томь манастырь славьнъ сии же
тако пламень тъ ꙗвлѧше сѧ томѹ ꙗко дѹга стоꙗ ѥдинѣмь коньцьмь на вьрьхѹ
цр҃къвьнѣмь таче и дрѹгыимь на нареченѣмь мѣстѣ донъдеже томѹ заѣхавъшю за горѹ
не видѣти того се же ꙗкоже то самъ видѣвъ исповѣда ѥдиномѹ ѿ братиꙗ въ манастыри
блаженааго иже истиньна сѹть тѣмь же ѥсть лѣпо намъ съ бж҃ьствьныимь иꙗковъмь
рещи ꙗко ѥсть г҃ь на мѣстѣ семь и ѥсть ст҃о мѣсто се и нѣсть ино нъ се домъ би҃и
и си врата небесьнаꙗ и се же пакы подобьно ѥсть рещи ѥже ꙗко пишеть сѧ таково о
ст҃ѣмь и велицѣмь савѣ се бо въ ѥдинѹ нощь тако же томѹ шьдъшю ис келиꙗ своѥꙗ и
молѧщю сѧ и се показа сѧ томѹ стълъпъ огньнъ до нб҃се сѹщь таче по томь ꙗкоже
дошьдъ мѣста того и обрѣте въ нѥмь пещерѹ и тѹ тако въ мало дьнии сътвори
манастырь славьнъ тако же и сьде разѹмѣвати ѥсть бѹ҃ назнаменавъшю мѣсто то еже
ꙗко видѣти ѥсть манастырь славьнъ сѹщь на мѣстѣ томь иже и донынѣ ѥсть мл҃твами
ѥго цвьтѹщь сицева ти бѣ блаженаго оцѧ҃ нашего ѳеодосиꙗ молитва ѥже къ бѹ҃ о
стадѣ своѥмь и о мѣстѣ томь и сицево бъдѣниѥ и несъпаниѥ по вьсѧ нощи и тако
сиꙗше ꙗко свѣтило прѣсвѣтьло въ манастыри томь тѣмь же тако того молитвами
бл҃гыи б҃ъ ино пакы чюдо показа о стѣмь томь мѣстѣ человѣкомъ близь тѹ
помылꙗющемъ иже ꙗкоже и послѣже съповѣдаша вьсеи братии бывъшеѥ въ ѥдинѹ бо нощь
слышаша гласъ бещисльно поющиихъ тоже ꙗко ти слышаша гла҃с тъ въсташа ѿ ложь
своихъ и ишьдъше исъ храмъ и на высоцѣ мѣстѣ ставъше съмотрѧхȣ гласа того сиꙗше
бо и свѣтъ великъ надъ манастырьмь блаженаго и се видѣша мъножьство чьрьноризьць
исходѧщь отъ ветъхыꙗ црк҃ве и бѧхȣть грѧдѹще на нареченоѥ мѣсто носѧхѹ же прѣди
иконѹ ст҃ыꙗ бц҃ѧ вьси иже ти въ слѣдъ идѹще поꙗхѹ и вьси въ рѹкахъ свѣщѣ горȣщѣ
имѧхѹть прѣдъ ними же идѧше прп҃дбьныи оц҃ь ихъ и наставьникъ ѳеодосии таче
дошьдъше мѣста того тѹ же пѣниѥ и мл҃твѹ сътворьше възвращахѹ сѧ въспѧть и ꙗкоже
тѣмъ зьрѧщемъ вънидоша пакы поюще въ ветъхѹю цр҃квь се же не ѥдинъ ни дъва
видѣста нъ мънози людиѥ видѣвъше сиꙗ съповѣдаахѹ си же ꙗкоже разѹмѣти ѥсть
аньгеломъ сице ꙗвльшимъ сѧ быти имь же ѿ братиꙗ ни ѥдиномѹ же сихъ чювъшю бѹ҃
сице извольшю и съкрывъшю отъ нихъ таинѹ сию и ꙗкоже послѣже слышавъше
прославиша б҃а творѧщааго чюдеса велика и прославлѧющааго мѣсто то и ос҃щающа ѥ
молитвами пр҃пдбьнааго оц҃ѧ нашего ѳеодосиѧ нъ се пакы лѣпо ѥсть намъ сиꙗ
съповѣдавъше на прокоѥ похваление блаженааго съказаниѥ поити и ꙗже о немь
достоинаꙗ съ истиною исповѣдающе ѥже по г҃и нашемь іс҃у х҃ѣ того рьвьниѥ се бо и
сиць обычаи имѧше блаженыи ꙗкоже многашьды въ нощи въстаꙗ и отаи вьсѣхъ
исхожааше къ жидомъ и тѣхъ еже о х҃ѣ прѣпираꙗ корѧ же и досажаꙗ тѣмъ и ꙗко
ѿметьникы и безаконьникы тѣхъ нарицѧꙗ жьдаше бо ѥже о хв҃ѣ исповѣдании ѹбиѥнъ
быти и се же ꙗкоже бѣ отъходѧ въ постьныꙗ дн҃и въ прѣжѣ реченѹю пещерѹ и ѿтѹдѹ
пакы многашьды ꙗкоже того не вѣдѹщю никомѹже въ нощи въставъ и бѹ҃ того
съблюдающю ѿходѧаше ѥдинъ на село манастырьско и тѹ ѹготованѣ сѹщи пещерѣ въ
съкръвенѣ мѣстѣ и никомѹже того вѣдȣщю прѣбывааше въ неи ѥдинъ до вьрьбьныꙗ
недѣлꙗ и тако же пакы прѣидѧше пакы въ нощи въ прѣже реченѹю пещерѹ и ѿтѹда въ
пѧтъкъ вьрьбьныѧ нед҃лѧ къ братии излазѧаше ꙗкоже тѣмъ мьнѣти тѹ ѥмѹ прѣбывъшю
въ постьныꙗ дн҃и и тако прѣбывааше не дадыи себѣ покоꙗ бъдѣниѥмь и мл҃твами
вьсѣми нощьныими о стадѣ своѥмь молѧ б҃а и того призываꙗ помощьника имъ быти о
вьсѧкомь подвизѣ ихъ и по вьсѧ нощи обиходѧ дворъ манастырьскыи и мл҃твѹ творѧ и
тою огражаꙗ и ꙗко градъмь твьръдъмь стрѣгыи ꙗко да не въшьдъ змии лѹкавыи
плѣнить кого ѿ ѹченикъ ѥго и тако бѣ оградилъ вьсѧ области ѥго манастырьскыѧ се
бо нѣколи ꙗтомъ бывъшемъ мѹжемъ разбои творѧщемъ ѿ нѣкыихъ стрѣгѹщиихъ домѹ
своѥго и бысть съвѧзаномъ имъ сѹщемъ и ведомомъ въ градъ къ сѹдии и се по
изволѥнию божию сълѹчи сѧ имъ миновати мимо ѥдино село манастырьскоѥ и ѥдинъ ѿ
зълодѣи тѣхъ съвѧзаныихъ покывавъ главою на село то гл҃ааше ꙗкоже нѣколи въ
ѥдинѹ нощь приидохомъ къ дворѹ томѹ разбои хотѧще творити и поимати вьсѧ сѹщаѧ и
видѣхомъ градъ сѹщь высокъ зѣло ꙗко не мощи намъ приближити сѧ ѥмь сице бо бѣ
бл҃гыи б҃ь оградилъ невидимо вьсѧ та съдьрьжаниꙗ мл҃твами правьдьнааго и
прп҃дбьнааго сего мѹжа тѣмь же и бж҃ьствьныи дв҃дъ о семь прѣдъизвѣща рекыи очи
гн҃и на правьдьныꙗ и ѹши ѥго въ мл҃твѹ ихъ присно бо вл҃дка съзьдавыи ны
прикладаѥть слѹха своꙗ на послѹшаниѥ призывающимъ и въ истинѹ и тако же мл҃твȣ
ихъ ѹслышавъ сп҃се ѧ сьде же по воли ихъ и прошению вьсѧ творить имъ же
ѹпъвающиимъ на нь сицево пр҃пдбьномѹ и прѣблаженомѹ оц҃ю нашемѹ ѳеодосию пасѹщю
стадо своѥ съ вьсѧкыимь бл҃гочьстиѥмь и чистотою и ѥще же и житиѥ свое съ
въздьрьжаниѥмь и подвигъмь исправлꙗющю бысть въ то врѣмѧ съмѧтениѥ нѣкако ѿ
вьселѹкавааго врага въ трьхъ кънѧзьхъ братии сѹщемъ по плъти ꙗкоже дъвѣма брань
сътворити на ѥдиного старѣишааго си брата хо҃любьца иже по истинѣ бо҃любьцѧ
изѧслава тоже тако тъ прогънанъ бысть ѿ града стольнааго и онѣма пришьдъшема въ
градъ тъ посылаета же по бл҃женааго оц҃а нашего ѳеодосиꙗ бѣдѧща того прити къ
тѣма на обѣдъ и причетати сѧ неправьдьнѣмь томь съвѣтѣ тоже иже бѣ испълънѥнъ
дх҃а ст҃го пр҃пдбьныи же ѳеодосии разѹмѣвь ѥже неправьдьн сѹще изгънаниѥ еже о
хо҃любьци гл҃ѥть посъланомѹ ꙗко не имамъ ити на трѧпезѹ вельзавелинѹ и
причастити сѧ брашьна того испълнь сѹща кръви и ѹбииства и ина же многа
ѹкоризьна гл҃авъ ѿпѹсти того рекыи ꙗко да възвѣстиши вьсѧ си посълавъшимъ тѧ нъ
обаче она аще и слышаста си нъ не възмогоста прогнѣвати сѧ на нь видѧста бо
правьдьна сѹща человѣка бж҃иꙗ ни пакы же послѹшаста того нъ ѹстрьмиста сѧ на
прогънаниѥ брата своѥго иже ѿ вьсеꙗ тоꙗ ѡбласти отъгънаста того и тако
възвратиста сѧ въспѧть и ѥдиномȣ сѣдъшю на столѣ томь брата и оц҃ѧ своѥго
дрѹгомѹ же възвративъшю сѧ въ область свою тъгда же оц҃ь нашь ѳеодосии напълнивъ
сѧ ст҃го дх҃а начатъ того обличати ꙗко неправьдьно сътворивъша и не по законѹ
сѣдъша на столѣ томь и ꙗко оц҃ѧ си и брат҃ старѣишаго прогьнавъша тоже тако
обличаше того овъгда епистолиꙗ пиша посылааше томѹ овъгда же вельможамъ ѥго
приходѧщемъ къ нѥмѹ обличааше того ѡ неправьдьнѣмь прогънании брата велѧ тѣм
повѣдати томѹ се же послѣже въписа къ нѥмо епистолию великѹ зѣл обличаꙗ того и
гл҃ꙗ гла҃с кръве брата твоѥго въпиѥть на тѧ къ б҃ѹ ꙗко авелѥва на каина и инѣхъ
многыихъ дрѣвьниихъ гонитель и ѹбоиникъ и братоненавидьникъ приводѧ и притъчами
томѹ вьсѧ ѥже о нѥмь ѹказавъ и тако въписавъ посъла и ꙗко тъ прочьте епистолию
тѹ разгнѣва сѧ зѣло и ꙗко львъ рикнѹвъ на правьдьнааго и ѹдари тою о землю и
ꙗкоже отътолѣ промъче сѧ вѣсть ѥже на поточениѥ ѡсѹженѹ быти блаженомѹ тоже
братиꙗ въ велицѣ печали быша и молѧахѹ блаженааго остати сѧ и не обличати ѥго
тоже тако же и ѿ болꙗръ мънози приходѧще повѣдахѹть ѥмѹ гнѣвъ кнѧжь на того сѹщь
и молѧхѹть и не сѹпротивити сѧ ѥмѹ се бо гл҃аахѹ на заточениѥ хочеть тѧ посълати
си же слышавъ блаженыи ꙗко о заточении ѥго рѣша въздрадова сѧ дх҃ъмь и рече къ
тѣмъ се бо о семь вельми сѧ радȣю братиѥ ꙗко ничьсоже ми блаже въ житии семь еда
бл҃годатьство имѣнию лишениѥ нѹдить мѧ или дѣтии ѿлѹчению и селъ опечалѹеть мѧ
ничьсоже ѿ таковыихъ принесохомъ въ миръ сь нъ нази родихомъ сѧ тако же
подобаѥть намъ нагомъ проити ѿ свѣта сего тѣмь же готовъ ѥсмь и ли на съмьрьть и
ѿтолѣ начатъ того ѹкарѧти о братоненавидѣнии жадааше бо зѣло ѥже поточенѹ быти
нъ обаче нъ аще и вельми разгнѣвалъ сѧ бѣ на блаженааго нъ не дьрьзнѹ ни единого
же зъла и скьрьбьна сътворити томȣ видѧаше бо мѹжа прпдбьна и правьдьна сѹща ѥго
ꙗкоже прѣже многашьды ѥго ради завидѧаше братѹ своѥмѹ еже такого свѣтильника
имать въ области своѥи ꙗкоже съповѣдаше слышавъ ѿ того чьрноризьць павьлъ
игѹменъ сыи ѿ ѥдиного манастырѧ сѹщиихъ въ области ѥго блаженыи же оц҃ь нашь
ѳеодосии много молимъ бывъ ѿ братьѣ и ѿ вельможь наипаче же разѹмѣвъ ꙗко
ничьсоже ѹспѣшьно сими словесы томȣ оста сѧ ѥго и ѿтолѣ не ѹкарѧаше ѥго о томь
помысливъ же въ себѣ ꙗко ѹнѥ ѥсть мольбою того молити да бы възвратилъ брата си
въ область свою не по мнозѣхъ же дн҃ьхъ разѹмѣвъ бл҃гыи кнѧзь тъ прѣложениѥ
блаженааго ѳеодосиꙗ ѿ гнѣва и ѹтѣшениѥ ѥже ѿ обличениꙗ того въздрадова сѧ зѣло
из давьна бо жадааше бесѣдовати съ нимь и дх҃овьныихъ словесъ его насытити сѧ
таче посылаѥть къ блаженомѹ аще повелить томѹ прити въ манастырь свои или ни
ѡномѹ же повелѣвъшȣ томѹ приити тоже сии съ радостию въставъ приде съ болꙗры въ
манастырь ѥго и великомѹ ѳеодосию съ братиѥю ишьдъшȣ ис цр҃кве и по обычаю
сърѣтьшю того и поклоньшема сѧ ꙗкоже ѥ лѣпо кънѧзю и томȣ же цѣловавъшю
бл҃женаго таче гл҃аше се оч҃е не дьрьзнѧхъ приити къ тебѣ помышлѧꙗ еда како
гнѣваꙗ сѧ на мѧ и не въпѹстиши насъ въ манастырь тоже блаженыи ѿвѣща чьто бо
бл҃гыи вл҃дко ѹспѣѥть гнѣвъ нашь ѥже на дьрьжавѹ твою нъ се намъ подобаѥть
обличити и гл҃ати вамъ ѥже на сп҃сениѥ дш҃и и вамъ лѣпо ѥсть послѹшати того и
тако же въшьдъшема въ цр҃квь и бывъши молитвѣ сѣдоста и блаженомѹ ѳеодосию
начьнъшю гл҃ати томѹ отъ ст҃ыихъ кънигъ и много ѹказавъшю ѥмѹ ѡ любъви брата и
ономѹ пакы многȣ винѹ износѧщю на брата своѥго и того ради не хотѧщю томȣ съ
тѣмь мира сътворити и тако же пакы по мнозѣи тои беседѣ ѿиде кнѧзь въ домъ свои
славѧ б҃а ꙗко съподоби сѧ съ таковыимь мѹжьмь бесѣдовати и ѿтолѣ часто приходѧше
къ немѹ и дх҃овьнаго того брашьна насыщаꙗ сѧ паче медѹ и съта се же сѹть словеса
блаженааго ꙗже исходѧахѹть ѿ медоточьныихъ ѹсть тѣхъ многашьды же великыи
ѳеодосии къ томѹ хожаше и тако въспоминаше томѹ страхъ бж҃ии и любъвь ѥже къ
братѹ и въ ѥдинъ ѿ дн҃ии шьдъшю къ томѹ бл҃гомѹ и бо҃носьномѹ оц҃ю нашемѹ
ѳеодосию и ꙗко въниде въ храмъ идеже бѣ кнѧзь сѣдѧ и се видѣ многыꙗ играюща
прѣдъ нимь ѡвы гѹсльныꙗ гласы испѹщающемъ дрѹгыѧ же оръганьныꙗ гласы поющемъ и
инѣмъ замарьныꙗ пискы гласѧщемъ и тако вьсѣмъ играющемъ и веселѧщемъ сѧ ꙗкоже
обычаи ѥсть прѣдъ кнѧзьмь блаженыи же бѣ въскраи ѥго сѣдѧ и долȣ нича и ꙗко малы
въсклонивъ сѧ рече къ томѹ то бѹдеть ли сице на ономь свѣтѣ тоже тѹ абиѥ онъ съ
словъмь блаженаго ѹмили сѧ и малы просльзи си повелѣ тѣмъ прѣстати и ѿтолѣ аще
коли приставѧше тыꙗ играти ти слышааше блаженаго пришьдъша то повелѣвааше тѣмъ
прѣстати ѿ таковыꙗ игры многашьды же пакы ѥгда възвѣстѧхѹть приходъ томѹ
блаженаго тоже тако тъ ишьдъ того сърѣташе радѹꙗ сѧ прѣдъ двьрьми храмѹ и тако
вънидоста оба в храмъ се же ꙗкоже веселѧ сѧ гл҃аше пр҃пдбьномѹ се оч҃е истинѹ ти
гл҃ю ꙗко аще быша ми възвѣстили оц҃ѧ въставъша ѿ мьртвыихъ не быхъ сѧ тако
радовалъ ꙗко о приходѣ твоѥмь и не быхъ сѧ того тако боꙗлъ или сѹмьнѣлъ ꙗкоже
пр҃пдбьныꙗ твоѥꙗ дш҃а блаженыи же тоже аще тако боиши сѧ мене то да сътвори волю
мою и възврати брата своѥго на столъ иже ѥмѹ бл҃говѣрьныи оц҃ь свои прѣдасть онъ
же о семь ѹмълъче не могыи чьто ѿвѣщати къ симъ тольми бо бѣ и врагъ раждьглъ
гнѣвъмь на брата своѥго ꙗко ни слѹхъмь хотѧше того слышати оц҃ь же нашь ѳеодосии
бѣ по вьсѧ дн҃и и нощи молѧ б҃а о хо҃любьци изиславѣ и ѥще же въ ектении велѧ
того поминати ꙗко стольномѹ томѹ кнѧзю и старѣишю вьсѣхъ сего же ꙗкоже реч҃
чрѣсъ законъ сѣдъшю на столѣ томь не велѧше поминати въ своѥмь манастыри ѡ семь
же едъва ѹмолѥнъ бывъ ѿ братиѣ повелѣ и того съ нимь поминати обаче же пьрьвоѥ
хо҃любьцѧ ти тъгда сего благаго великыи же никонъ видѣвъ таковоѥ съмѧтениѥ въ
кнѧзихъ сѹще ѿиде съ инѣма дъвѣма чьрьноризьцема въ прѣжереченыи островъ идеже
бѣ манастырь съставилъ и блаженомѹ ѳеодосию мъного того моливъшю ꙗко да не
разлѹчити сѧ има донъдеже ѥста въ плъти и не ѿходити ѥмѹ ѿ нѥго обаче онъ не
послѹшавъ ѥго о томь нъ ꙗкоже рече сѧ ѿиде въ своѥ мѣсто тъгда же оц҃ь нашь
ѳеодосии напълнивъ сѧ дх҃а ст҃го начатъ бл҃годатию бж҃иѥю подвизати сѧ ꙗкоже
въселити томѹ въ дрȣгоѥ мѣсто помагающȣ томѹ ст҃омѹ дх҃ѹ и цр҃квь же великѹ
камениѥмь възградити въ имѧ ст҃ыꙗ бц҃ѧ и приснодв҃ыꙗ мариꙗ пьрьвѣи бо цр҃кви
древѧнѣ сѹщи и малѣ на приꙗтиѥ братии въ начатъкъ же таковааго дѣла събьра сѧ
множьство людии и мѣсто на възгражениѥ овѣмъ ова кажющемъ инѣмъ же ино и вьсѣхъ
не бѣ подобьно мѣсто кнѧжю полю близь прилежащю и се по строю божию бѣ бл҃гыи
кнѧзь ст҃ославъ тѹда минѹꙗ и видѣвъ многъ народъ въпроси чьто творѧть тѹ и ꙗкоже
ѹвѣдѣвъ и съвративъ конꙗ приѣха къ нимъ и ꙗко ѿ б҃а подвиженъ показа тѣмъ мѣсто
на своѥмь поли велѧ тѹ възградити тѹ таковѹю цр҃квь се же ꙗкоже и по мл҃твѣ томѹ
самомѹ начатъкъ копанию положити бѣаше же и самъ блаженыи ѳеодосии по вьсѧ дн҃и
съ братиею подвизаꙗ сѧ и трѹжаꙗ о възгражении таковаго домѹ обаче аще и но
съвьрьши ѥго живъ сы нъ се и по съмьрьти того стефанѹ приимъшю игѹменьство и б҃ѹ
помагающю томѹ молитвами прп҃дбьнааго оц҃а нашего ѳеодосиꙗ съвьрьшено дѣло и
домъ съграженъ тѹ же братии преселивъшемъ сѧ и онъде же малѹ ихъ оставъшю и съ
тѣми прозвутерѹ и диꙗконѹ ꙗкоже по вьсѧ дн҃и и тѹ ст҃аꙗ литурьгиꙗ съвьрьшаѥть сѧ
се же житиѥ пр҃пдбьнааго и блаженааго оц҃ѧ нашего ѳеодосиꙗ ѥже ѿ ѹны вьрьсты до
сьде ѿ многаго мало въписахъ къто бо довъльнъ вьсѧ по рѧдѹ съписати добраꙗ
ѹправлениꙗ сего блаженааго мѹжа къто же възможеть по достоꙗнию ѥго похвалити аще
бо искѹшю сѧ того достоино противѹ исправлѥнию ѥго похвалити нъ не възмогѹ грѹбъ
сы и неразѹмичьнъ многашьды же сего блаженаго кнѧзи и епс҃пи хотѣша того
искѹсити осилꙗюще словесы нъ не възмогоша и акы о камыкъ бо приразивъше сѧ
ѡскакахѹ ограженъ бо бѣ вѣрою и надежею ѥже къ гѹ҃ нашемѹ іс҃у х҃ѹ и въ себе
жилище ст҃ааго дх҃а сьтвори и бы҃с въдовицѧмъ застѹпьникъ и сирыимъ помощьникъ и
ѹбогыимъ застѹпьникъ и съ проста рещи вьсѧ приходѧщаꙗ ѹча и ѹтѣшаꙗ ѿпѹщааше
ѹбогыимъ же подаваꙗ ѥже на потрѣбѹ и на пищю тѣ҃м мънози же того ѿ
несъмысльныихъ ѹкарѧхѹть тоже сии съ радостию та приимааше се же ꙗкоже и ѿ
ѹченикъ своихъ многашьды ѹкоризны и досажениꙗ томѹ приимати нъ обаче онъ б҃а
молѧ за вьсѧ прѣбываше и ѥще же и о хѹдости ризьнѣи мнози ѿ невѣгла҃с ѹсмихающе
сѧ томѹ рѹгахѹть сѧ онъ же и о томь не поскърьбѣ нъ бѣ радѹꙗ сѧ о порѹгании
своѥмь и о ѹкоризнѣ и вельми веселѧ сѧ б҃а о томь прославлѧше ꙗкоже бо аще къто
не знаꙗ того ти видѧше и въ такои одежи сȣща то не мьнѧаше того самого сѹща
блаженааго игѹмена нъ ꙗко ѥдиного ѿ варѧщиихъ се бо и въ ѥдинъ дн҃ь идѹщю томѹ
къ дѣлателѥмъ идеже бѣша црк҃вь зижющеи сърѣте и того ѹбога въдовицѧ ꙗже бѣ ѿ
сѹдии обидима и гл҃а томȣ самомѹ блаженомȣ чьрьноризьче повѣжь ми аще дома ѥсть
игѹменъ вашь гл҃а тои блаженыи чьто трѣбѹѥши ѿ нѥго ꙗко тъ чл҃вкъ ѥсть грѣшьнъ
гл҃а томѹ жена аще грѣшьнъ ѥсть не вѣмь тъкъмо се вѣмь ꙗко многы избави ѿ печали
и напасти и сего ради и азъ прїдохъ ꙗко да и мнѣ поможеть обидимѣ сѹщи бес
правьды ѿ сѹдии таче блаженыи ѹвѣдѣвъ ꙗже о нѥи съжали си гл҃а тои жено нынѣ иди
въ домъ свои и се ѥгда придеть игѹменъ нашь тоже азъ възвѣщю ѥмѹ ѥже о тебѣ и тъ
избавить тѧ ѿ печали тоꙗ то же слышавъши жена ѿъиде въ домъ свои и блаженыи иде
къ сѹдии и ѥже о нѥи гл҃авъ томѹ избави тѹ ѿ насилиꙗ того ꙗкоже томѹ посълавъшю
възвратити тои имьже бѣ обидѧ ю тако же сии блаженыи оц҃ь нашь ѳеодосии многыимъ
застѹпьникъ бысть прѣдъ сѹдиꙗми и кнѧзи избавлꙗꙗ тѣхъ не бо можахѹть ни въ чемь
прѣслѹшати его вѣдѹще и правьдьна и ст҃а не бо ѥго чьстѧхѹ чьстьныихъ ради
пърътъ или свѣтьлыꙗ одежа или имѣниꙗ ради мъногаго нъ чистаго ѥго ради житиꙗ и
свѣтьлыꙗ дш҃а и поѹчениѥ того многыихъ ꙗже кыпѧхѹть сты҃мь дх҃ъмь ѿ ѹстъ ѥго
козьлины бо томѹ бѣахѹть ꙗко многоцѣньнаꙗ и свѣтьлаꙗ одежа власѧницѧ же ꙗко се
чьстьнаꙗ и цс҃рьскаꙗ багърѧницѧ и тако тѣмь величаѧ сѧ ходѧше и житиѥмь
бо҃ѹгодьно поживъ и ѹже на коньць житиꙗ прѣшьдъ прѣже ѹвѣдѣвъ ѥже къ бѹ҃ своѥ
ѿшьствиѥ и дьнь покоꙗ своѥго правьдьныимъ бо съмьрьть покои ѥсть тъгда же ѹже
повелѣ събьрати вьсю братию и ѥже въ селѣхъ или на инѹ кѹю потрѣбѹ шьли и вьсѧ
съзъвавъ начатъ казати тиѹны и приставьникы и слѹгы ѥже прѣбывати комѹжьдо въ
порѹченѣи ѥмȣ слѹжьбѣ съ вьсѧкыимь прилежаниѥмь и съ страхъмь бж҃иѥмь въ
покорении и любъви и тако пакы вьсѧ съ сльзами ѹчааше ѥже ѡ сп҃сении дш҃и и
бо҃ѹгодьнѣмь житии и о пощении и ѥже къ цр҃кви тъщаниѥ и въ тои съ страхъмь
стоꙗниѥ и о братолюбии и ѡ покорении ѥже не тъкъмо къ старѣишинамъ нъ и къ
съвьрьстьныимъ себѣ любъвь и покорениѥ имѣти гл҃авъ отъпѹсти ꙗ самъ же вълѣзъ въ
келию начатъ плакати сѧ биꙗ въ пьрьси своꙗ припадаꙗ къ бѹ҃ и молѧ сѧ ѥмѹ о
сп҃сении дш҃и и о стадѣ своѥмь и о мѣстѣ томь братиꙗ же ишьдъше вънъ гл҃ахѹ къ
себѣ чьто ѹбо сии сицево гл҃еть еда къде ѿшьдъ съкрыти сѧ хощеть въ таинѣ мѣстѣ
ти жити ѥдинъ и намъ не вѣдѹщемъ ѥго ꙗкоже многашьды въсхотѣ тако сътворити нъ
ѹмолѥнъ бывааше о томь ѿ кнѧзꙗ и ѿ вельможь братии о томь паче молѧщи сѧ и тако
же и тѹ тако тѣмъ мьнѧщемъ таче по сихъ блаженаго зимѣ възгрозивъши и огню ѹже
лютѣ распальшѹ и и не могыи къ томѹ ничьтоже възлеже на одрѣ рекъ волꙗ бж҃иꙗ да
бѹдеть и ꙗкоже изволи сѧ ѥмѹ о мънѣ тако да сътворить нъ обаче молю ти сѧ
владыко мои милостивъ бѹди дш҃и моѥи да не сърѧщеть ѥꙗ противьныихъ лѹкавьство
нъ да приимѹть ю ан҃гли твои проводѧще ю сквозѣ пронырьство тьмьныихъ тѣхъ
мытарьство приводѧще ю къ твоѥго милосьрьдиꙗ свѣтѹ и си рекъ ѹмълъче къ томѹ не
могыи ничьтоже братии же въ велицѣ скърьби и печали сѹщемъ ѥго ради по томь онъ
г҃ дьни не може ни гл҃ати къ комѹ ни же очию провести ꙗко многыимъ мьнѣти ꙗко же
ѹже ѹмрѣтъ тъкъмо же малы видѧхѹть и ѥще сѹщю дш҃ю въ нѥмь таче по трьхъ дн҃ьхъ
въставъ и братии же вьсеи събьравъши сѧ гл҃а имъ братиѥ моꙗ и оц҃и се ꙗко ѹже
вѣмь врѣмѧ житию моѥмѹ коньчаваѥть сѧ ꙗкоже ꙗви ми г҃ь въ постьноѥ врѣмѧ сѹщю ми
въ пещерѣ изити ѿ свѣта сего вы же помыслите въ себѣ кого хощете да азъ поставлю
и вамъ въ себе мѣсто игѹмена то же слышавъше братиꙗ въ великѹ печаль и плачь
въпадоша и по сихъ излѣзъше вънъ и сами въ себѣ съвѣтъ сътвориша и ꙗкоже съ
съвѣта вьсѣхъ стефана игѹмена въ себѣ нарекоша быти деместика сѹща цр҃къвьнааго
таче пакы въ дрѹгыи дн҃ь блаженыи оц҃ь нашь ѳеодосии призъвавъ вьсю братию гл҃а
имъ чьто чада помыслисте ли въ себѣ ѥже достоинѹ быти въ ва҃с игѹменѹ они же
вьси рекоша ꙗко стефанѹ достоинѹ быти по тебѣ игѹменьство приꙗти блаженыи же
того призъвавъ и бл҃гословивъ игѹмена имъ въ себе мѣсто нарече оны же много
поѹчивъ ѥже покарѧти сѧ томѹ и тако ѿпѹсти ꙗ нарекъ имъ дн҃ь прѣставлениꙗ своѥго
ꙗко въ сѹботѹ по възитии сл҃нцѧ дш҃а моѧ ѿлѹчить сѧ ѿ тѣлесе моѥго и пакы же
призъвавъ стефана ѥдиного ѹчааше и ѥже о паствѣ ст҃ааго того стада не бо и не
ѿлѹчаше сѧ ѿ нѥго слѹжа томѹ съ съмѣрениѥмь бѣ бо ѹже болѣзнию лютою одьрьжимъ и
ꙗкоже пришьдъши сѹботѣ и дн҃и освитающȣ посълавъ блаженыи призъва вьсю братию и
тако по ѥдиномѹ вьсѧ цѣлова плачюща сѧ и кричаща ѡ разлѹчении таковааго имъ
пастѹха блаженыи и же гл҃а имъ сице чада моꙗ любимаꙗ и братиꙗ се бо и ѹтробою
вьсѧ вы цѣлѹю ꙗко ѿхожю къ вл҃дцѣ г҃ѹ нашемѹ і҃с х҃ѹ и се вамъ игѹменъ ѥгоже
сами изволисте того послѹшаите и оц҃ѧ того дх҃овьнааго себѣ имѣите и того боите
сѧ и по повелѣнию ѥго вьсѧ творите б҃ъ же иже вьсѧ словъмь и прѣмѹдростию
сътвори тъ васъ бл҃гослови и сънабъди ѿ проныриваго без бѣды и неподвижимѹ и
твьрьдѹ ꙗже къ томѹ вѣрѹ вашю да съблюдеть въ ѥдиноѹмии и въ ѥдинои любъви до
послѣдьнꙗаго издыханиꙗ въкѹпѣ сѹще даи же вамъ бл҃годать ѥже работати томѹ бес
прирока и быти вамъ въ ѥдиномь тѣлѣ и ѥдинѣмь дх҃ъмь въ съмѣрении сѹщемъ и въ
послȣшании да бѹдете съвьрьшени ꙗкоже и оц҃ь вашь нб҃сьныи съвьрьшенъ ѥсть г҃ь
же бѹди съ вами и о семь же молю вы и заклинаю да въ нѥи же ѥсмь одежи нынѣ въ
тои да положите мѧ тако въ пещерѣ идеже постьныꙗ дн҃и прѣбываахъ ниже ѡмываите
ѹбогаго моѥго тѣла и да никъто же ѿ людии мене нъ вы ѥдини сами да погребете въ
прѣже реченѣмь мѣстѣ тѣло се си же слышавъше братиꙗ ѿ ѹсть ст҃го оц҃ѧ плачь и
сльзы изъ очию испѹщаахѹ блаженыи же пакы ѹтѣшаꙗ гл҃ааше се обѣщаю сѧ вамъ
братиꙗ и оц҃и аще и тѣлъмь ѿхожю ѿ васъ нъ дх҃ъмь присно бѹдѹ съ вами и се ѥлико
же васъ въ манастыри семь ѹмьреть или игѹменъмь къде ѿсъланъ аще и грѣхы бѹдеть
къто сътворилъ азъ имамъ о томь прѣдъ бъ҃мь ѿвѣщати а иже ѿидеть къто о себѣ ѿ
сего мѣста тоже азъ о томь орѹдиꙗ не имамъ ѡбаче о семь разѹмѣите дьрьзновениѥ
моѥ ѥже къ бѹ҃ ѥгда видите вьсѧ благаꙗ ѹмножающаѧ сѧ въ манастыри семь вѣдите
ꙗко близь владыкы нб҃сьнааго ми сѹщю ѥгда ли видите скѹдѣниѥ сѹще и вьсѣмь
ѹмалѧюще сѧ тъгда разѹмѣите ꙗко далече ми б҃а быти и не имѹща дьрьзновениꙗ
молити сѧ къ нѥмѹ таче по гл҃ѣхъ сихъ ѿпȣсти ꙗ вънъ вьсѧ ни ѥдиного же ѹ себе
оставивъ ѥдинъ же ѿ братиѣ иже вьсегда слѹжааше ѥмѹ малѹ сътворь скважьню
съмотрѧше ѥю и се блаженыи въставъ и ниць легъ на колѣнѹ молѧше съ сльзами
мл҃стивааго б҃а ѡ сп҃сении дш҃а своѥꙗ вьсѧ ст҃ыꙗ призываꙗ на помощь и наипаче же
ст҃ѹю влд҃чцю нашю б҃цю и тою г҃а б҃а сп҃са нашего і҃с х҃а молѧ ѡ стадѣ своѥмь и
о мѣстѣ томь и тако пакы по молитвѣ възлеже на мѣстѣ своѥмь и мало полежавъ таче
възьрѣвъ на нб҃о и великъмь гл҃асмь лице весело имыи рече бл҃гословленъ б҃ъ аще
тако ѥсть то ѹже не бою сѧ нъ паче радѹꙗ сѧ ѿхожю свѣта сего се же ꙗкоже
разѹмѣти ѥсть ꙗко обавлениѥ нѣкоѥ видѣвъ сице издрече ꙗко по томь опрѧтавъ сѧ и
нозѣ простьръ и рѹцѣ на пьрьсьхъ крьстообразьнѣ положь прѣдасть ст҃ѹю тѹ дш҃ю въ
рѹцѣ бж҃ии и прѣложи сѧ къ сты҃имъ оц҃емъ тъгда же братиꙗ сътвориша надъ нимь
плачь великъ и тако възьмъше того несоша въ цр҃къвь и по обычаю ст҃оѥ пѣниѥ
сътвориша тъгда же акы нѣ ѿ коѥго божьствьнааго ꙗвлениꙗ подвиже сѧ вѣрьныихъ
множьство и съ ѹсьрьдиѥмь сами придоша и бѣша прѣдъ враты сѣдѧще и ожидающе
донъдеже блаженааго изнесѹть бл҃говѣрьныи же кнѧзь ст҃ославъ бѣ не далече ѿ
манастырѧ блаженааго стоꙗ и се видѣ стълъпъ огньнъ до нб҃се сѹщь надъ
манастырьмь тѣмь сего же инъ никътоже видѣ нъ тъкъмо кнѧзь ѥдинъ и ꙗкоже ѿ того
разȣмѣти прѣставлениѥ блаженаго и гл҃а сѹщимъ съ нимь се ꙗкоже мьню дн҃ьс
блаженыи ѳеодосии ѹмьре бѣ бо прѣже того дн҃е былъ ѹ нѥго и видѣлъ болесть ѥго
тѧжькѹ сѹщю таче посълавъ и ѹвѣдѣвъ истѣѥ прѣставлениѥ плака сѧ по томь много
братии же врата затворивъшемъ и никогоже пѹстѧщемъ по повѣлению блаженааго и
бѣша присѣдѧще надъ нимь и ожидающе донъдеже разидѹть сѧ людиѥ и тако того
погребѹть ꙗкоже самъ повелѣ бѣша же и болꙗре мнози пришьли и ти прѣдъ враты
стоꙗще и се по съмотрению бж҃ию поѡблачило сѧ нб҃о и съниде дъждь тоже ти тако
разбѣгоша сѧ и абиѥ пакы дъждь прѣста и сл҃нце въсиꙗ и тако того несъше въ прѣже
реченѹю пещерѹ положиша и и запечатьлѣвъше и ѿидоша и без брашьна вьсь дьнь
прѣбыша ѹмрѣтъ же оц҃ь нашь ѳеодосии въ лѣто ҂ᴤ҃ и ф҃ п҃ в҃ мс҃цѧ маиꙗ въ г҃ въ
сѹботȣ ꙗкоже прорече самъ въсиꙗвъшю сл҃нцю Въ лѣто же то мл҃твами блаженааго
оц҃ѧ нашего ѳеодосиꙗ ѹмножи вьсѣхъ бл҃гыихъ въ манастыри томь и ѥще же и въ
селѣхъ тѣхъ бысть гобино и въ скотѣхъ же приплодъкъ ꙗкоже нѣсть было николиже о
семь же ѹченикомъ ѥго разѹмѣвъшемъ и обѣть ст҃го оц҃ѧ въспомѧнѹвъше прославиша
б҃а ꙗко такоꙗ бл҃годати съподоби сѧ ѹчитель и наставьникъ ихъ си же вѣдѣти ѥсть
ꙗкоже и донынѣ мл҃твами ѥго вьсѧ ѹмножають сѧ въ манастыри ѥго се бо вьсѣмъ
странамъ пограблѥномъ ѿ ратьныихъ въ манастыри блаженааго болѥ ѹмножаеть сѧ
м҃лтвами о҃ца нашего ѳеодосиѧ истиньна бо сѹть вл҃дыкы словеса ꙗкоже рече ꙗко
славѧщаꙗ мѧ прославлю ꙗкоже бж҃ьствьноѥ писаниѥ гл҃еть правьдьникъ аще ѹмьреть
живъ бѹдеть въ вѣкы ꙗко не прикоснеть сѧ ѥмѹ съмьрьть и ѿ г҃а мьзда ѥго и надежа
ѥго отъ вышьнѧ҃аго се бо сии пр҃пдбьныи оц҃ь нашь ѳеодосии аще и тѣлъмь ѿлѹчи сѧ
ѿ нас҃ нъ ꙗкоже самъ рече дх҃ъмь присно съ нами ѥсть ꙗкоже о семь нынѣ исповѣмь
ѥже и по съмьрьти ѥго бысть болѧринѹ нѣкоѥмȣ въ гнѣвѣ велицѣ сѹщȣ ѿ кнѧзѧ ꙗко
мънози приходѧще гл҃ахѹ ѥмѹ ꙗко на поточениѥ хощеть тѧ посълати кнѧзъ тоже онъ
молѧше сѧ б҃ѹ прилѣжьно и ст҃го оц҃ѧ нашего ѳеодосиꙗ призываꙗ на помощь гл҃ꙗ
вѣдѣ оч҃е ꙗко ст҃ъ ѥси и се врѣмѧ приспѣло ѥсть потъщи сѧ молѧ вл҃дкѹ нб҃сьнаго
и да избавить мѧ ѿ напасти сеꙗ и се въ ѥдинъ дн҃ь съпѧщю томѹ въ полѹдн҃ие и се
ꙗви сѧ ѥмѹ оц҃ь нашь ѳеодосии гл҃ѧ чьто тако печалѹѥши сѧ или мьниши ꙗко азъ
ѿидохъ ѿ васъ аще бо и тѣлъмь ѿлѹчихъ сѧ ѿ васъ нъ дх҃ъмь вьсегда съ вами ѥсмь и
се въ ѹтрии дн҃ь призоветь тѧ кнѧзь не имыи гнѣва ни ѥдиного же на тѧ нъ и паки
въ своѥ мѣсто ѹстроить тѧ то ѹже не ꙗко въ сънѣ видѣвъ нъ въспрѧнѹвъшю томѹ и
задъ видѣ блаженааго излазѧща вънъ из двьрии и се же словѹ дѣло бы ꙗкоже рече
томѹ бл҃женыи тако же и събы҃с сѧ тоже тъ ѿтолѣ вѧщьшю любъвь имѧше къ манастырю
бл҃жнааго и се же пакы мѹжь нѣкыи хотѧ ѿити на пѹть имыи же лѹкъньце мало пълъно
сѹще сребра принесе въ манастырь бл҃жнаго оц҃а нашего ѳеодосиꙗ и прѣдасть ѥ на
съблюдениѥ чьрьноризьцю кононѹ ꙗко дрѹгѹ сѹщю знаемѹ таче то видѣвъ единъ ѿ
братиѣ никола именьмь ѹꙗзвенъ бывъ ѿ бѣса на нѥ и тако то ѹкрадъ съкры кононъ же
въшьдъ въ келию свою и съглѧдавъ не обрѣте того тоже въ печали бы҃с въ велицѣ о
томь и съ сльзами молѧше сѧ бѹ҃ и часто призываꙗ ст҃го оц҃а нашего ѳеодосиꙗ
ꙗкоже да не посрамленѹ быти томѹ ѿ давъшаго на съблюдениѥ томȣ таче по сихъ мало
ѹсънѹвъшю томѹ и се видѣ въ сънѣ блаженаго ѳеодосиꙗ гл҃юща къ нѥмѹ се о нѥмьже
печалѹеши сѧ чьрьноризьць никола възѧтъ ѥ диꙗвольмь наѹщениемь и съкры ѥ въ
пещерѣ ѹказа же ѥмѹ и мѣсто гл҃ꙗ иди никомȣже рекъ о семь и възьми своѥ ѡномѹ же
въспрѧнѹвъшю и радѹ бывъшю скоро въставъ и въжьгъ свѣщю иде на ѹказаноѥ ѥмѹ
мѣсто и обрѣте по словеси ст҃го оц҃ѧ и възьмъ несе въ келию свою хвалѧ и славѧ
б҃а и ѹгодьника ѥго блаженаго ѳеодосиѧ прославлѧꙗ и се же пакы съповѣдахѹ ꙗко
ѥдинъ ѿ клироса ст҃ыꙗ и великыꙗ цр҃кве софиꙗ болѧщю вельми огньмь жегомѹ и малы
же въ сѧ пришьдъ молѧше б҃а и ст҃го оц҃а нашего ѳеодосиꙗ ѡ ѡслаблении болѥсти и
тако едъва пакы ѹсънѹвъ видѣ бл҃женаго ѳеѡдосиꙗ палъкѹ свою дающю ѥмѹ и гл҃юща
възьми сию палъкѹ и ходи съ нѥю и ономȣ възьмъшю почю ѿстѹплениѥ болести и огню
прѣстатиѥ и тако съповѣда сѹщимъ тѹ ꙗвлениѥ блаженаго и ꙗкоже ѿтолѣ възмогъ и
шьдъ въ манастырь бл҃женааго съповѣда братии како ицѣлѣ ѿ болести млт҃вами ст҃го
оц҃а нашего ѳеодосиѧ иже слышавъше прославиша б҃а давъшаго такѹ бл҃годать
бл҃жномѹ рабѹ своѥмѹ си же ꙗко по ѹмьрьтвии бл҃жнаго оц҃а нашего ѳеодосиꙗ
стефанъ же игѹменьство приимъ подвизаше сѧ о зьдании цр҃кви юже бѣ бл҃женыи
началъ зьдати тоже бл҃годатию бж҃иѥю и мл҃твами пр҃пдбнго оц҃а нашего ѳеодосиꙗ
въ мало лѣтъ съзьда на бысть цр҃кы и манастырь съграженъ и тѹ же вьсѣмъ
прѣшьдъшемъ въ ономь же мѣстѣ ꙗкоже рече сѧ малѹ ихъ оставъшю имъже обычаи
осѹпающѹю братию тѹ погрѣбати се же ꙗкоже и близь себе сѹщема обѣма манастырема
ѥсть же и посрѣдѣ ѥю дворъ иже блаженыи оц҃ь нашь ѳеодосии сътвори на приꙗтиѥ
нищимъ ꙗкоже и вьсѣмъ тѣмъ ѥдинѣмь съгражениемь быти разно же дворы се же пакы
ѹстави си и оц҃ь нашь стефанъ да въ ветъсѣи цр҃кви по вьсѧ дн҃и слѹжьба ст҃аꙗ
творить сѧ за ѹмирающѹю братию б҃ъ же вьсѧ на потрѣбѹ и тако ѹмножаше сѧ мѣсто
то бл҃годатию божиѥю и мл҃твы ради ст҃го нашего ѳеодосиꙗ ненавидѧи же добра
врагъ иже и присно бореть сѧ съ рабы бж҃ии и не дасть имъ тако мирьно жити нъ
пакы зълыими своими къзньми сѹпротивь въстаеть имъ котерѹ въ тѣхъ въздвизаꙗ
идеже бо брань вьсегда многа и побѣда тѹ же сѹпостатьнаꙗ рать въставлѧꙗ не
прѣстаѥть се бо таково съмѧте сотона створи въ нихъ ꙗкоже тѣмъ крамолѹ
створивъшемъ стефана ѿ игѹменьства ѿставиша си же тако диꙗволъ раждьже ꙗ на
гнѣвъ ꙗкоже и ѿ манастырѧ того тъща ѿгънаша таче се ꙗко ѹвѣдѣша мнози ѿ болѧръ
сн҃ове сѹще въ покаꙗнии томѹ ꙗкоже прѣдани бл҃жныимь томѹ съжалиша сѧ зѣло ѥже
тако дх҃овьныи оц҃ь ихъ посрамленъ бысть и ѿ манастырѧ ѿгънанъ ѥгоже приꙗтъ ѿ
блаженаго ѳеодисиѧ тоже тако подавахѹть ѥмѹ ѿ имѣнии своихъ ѥже на потрѣбѹ того
тѣлеси и на инѹ потрѣбѹ онъ же и тѹ ѥмѹ б҃ѹ помагающю мл҃твами блж҃наго
наставьника ѥмѹ и оц҃ѧ ѳеодосиꙗ състави себѣ манастырь и цр҃квь възгради въ имѧ
ст҃ыꙗ бц҃ѧ и нарекъ мѣсто то по образѹ сѹщааго въ костѧнтини градѣ из лахерьна и
бѣ по вьсѧ лѣта праздьни къ творѧ свѣтълъ ст҃ѣи бц҃и мсц҃ѧ иѹлиꙗ въ в҃ дьнь си
же пакы по изгънании того сѹще и въ манастыри блаженааго ѳеодосиꙗ и съ съвѣта
вьсѣхъ великааго никона игѹмена себѣ поставиша бѣ бо тъ по ѹсъпении блаженааго ѿ
мѣста своѥго пришьлъ въ манастырь тъ се же ꙗкоже мьню по божию изволѥнию быти
того мьню поставлению ꙗкоже томѹ старѣишю сѹщю вьсѣхъ се бо и блаженыи оц҃ь нашь
ѳеодосии ѿ того рѹкѹ пострижениꙗ съподоби сѧ и приꙗтъ ст҃го и ан҃гльскаго образа
мьнишьскааго тоже многашьды окȣшааше сѧ врагъ тако же пакы тѣмь съмѧтъше и на
того крамолѹ възложити нъ не възможе ѡбаче ѹже мы многыими ѹказании о семь
сътворивъше повѣсть сьде да ставимъ слово се бо ѥлико же выше ѡ блаженѣмь и
велицѣмь оц҃и нашемь ѳеодосии оспытоваꙗ слышахъ ѿ дрѣвьниихъ мене оц҃ь бывъшиихъ
въ то врѣмѧ та же въписахъ азъ грѣшьныи несторъ мьнии вьсѣхъ въ манастыри
блаженаго и оц҃а вьсѣхъ ѳеодосиꙗ приꙗть же быхъ въ нь прп҃дбныимь игѹменъмь
стефанъмь и ꙗкоже ѿ того остриженъ бывъ и мьнишьскыꙗ одежа съподобленъ пакы же и
на диꙗконьскыи санъ ѿ нѥго изведенъ сыи ѥмѹже и не бѣхъ достоинъ грѹбъ сыи и
невѣгл҃ас наипаче же и множьствъмь грѣховъ напълънѥнъ сыи ѿ ѹности ѡбаче же
бж҃иѥю волѥю и по любъви томѹ тако сътворивъшю иже ѡ братиѥ ꙗкоже многашьды ми
слышащю доброе и чистоѥ житиѥ прп҃добьнаго и бо҃носьнааго и блаженааго рекѹ оц҃а
нашего ѳеодосиꙗ радовахъ сѧ бл҃годарѧ того ꙗко тако потрѹди сѧ и тако житъ въ
послѣдьнимь вѣцѣ пакы же имь же не бѣ ни ѿ кого же въписано печаль и скьрьбь
дш҃ю мою обьдьрьжааше тѣмь же ꙗкоже се любъвию съдьрьжимъ ѥже къ ст҃омѹ томѹ и
великомȣ оц҃ю нашемѹ ѳеодосию окѹсихъ сѧ и ѿ грѹбости ср҃дцѧ моѥго ѥже о нѥмь
слышахъ и ѿ многа мала въписахъ на славѹ и чьсть великомѹ б҃ѹ и сп҃сѹ нашемѹ
іс҃у х҃ѹ съ нимь же оц҃ю слава кѹпьно и съ прѣст҃ыимь дх҃ъмь нынѣ и присно и въ
бесконьчьныꙗ вѣкы вѣкомъ аминь ѹставъ ст҃го кн҃зѧ володимира крстившаго рѹсьскѹю
землю ѡ црк҃вныхъ сѹдѣх въ имѧ ѡц҃а и сн҃а и ст҃го дх҃а се ꙗзъ кнѧзь василии
нарицаѥмы володїмиръ сн҃ъ ст҃ославль внѹкъ игоревъ блаженыꙗ кнѧгини ѡлгы
въсприꙗлъ ѥсмь ст҃оѥ кр҃щниѥ ѿ грецьскаго цсрѧ и ѿ фотиѧ патриарха
цсрегородьского взѧхъ пьрваго митрополита леѡна киѥвѹ иже крьсти всю землю
рѹсьскѹю ст҃мь крщ҃ньѥмь по томь же лѣтомъ многымъ мїнѹвшемъ создахъ цр҃квь
ст҃ыꙗ бц҃а десѧтиньнѹю и дахъ ѥи десѧтинѹ по все и земли рѹсьстѣи ис кнѧжениꙗ въ
съборнѹю црк҃вь ѿ всего кнѧжа сѹда десѧтѹю вѣкшю а ис торгѹ десѧтѹю недѣлю а из
домовъ на всѧко лѣто ѿ всѧкого стада и ѿ всѧкого жита чюдномѹ сп҃су и чюднѣи ѥго
мт҃ри по томь разверзъше грецьскыи номоканонъ и ѡбрѣтохомъ въ немь ѡже не
подобаѥть сихъ сѹдовъ и тѧжь кн҃зю сѹдити ни боꙗромъ ѥго ни сѹдьꙗмъ и ꙗзъ
съгадавъ съ своѥю кнѧгинею съ анною и съ своими дѣтми далъ ѥсмь ты сѹды цр҃квамъ
митрополитѹ и всѣмъ пискѹпиѧмъ по рѹсьскои землї а по семь не надобѣ въстѹпати
сѧ ни дѣтемъ моимъ ни внѹчатом ни въсемѹ родѹ моѥму до вѣка ни в люди црк҃вныѣ
ни во всѣ сѹды ихъ то все далъ ѥсмь по всѣмъ городомъ и по погостом и по
свободамъ гдѣ нъ сѹть хрстиꙗне и своимъ тиѹномъ приказываю црк҃внаго сѹда не
ѡбидѣти ни сѹдити безъ влдчнѧ намѣстника тѣ всѣ сѹды церкви даны сѹть кнѧзю и
боꙗромъ и сѹдьꙗмъ ихъ въ ты сѹды нѣлзѣ въстѹпатї сѧ то вьсе дал ѥсмь по пьрвыхъ
цcрвъ ѹ рѧженью и по вселеньскыхъ ст҃хъ семї зборовъ великыхъ ст҃ль аже кто
преѡбидить нашь ѹставъ таковымъ не прощенымъ быти ѿ закѡна бж҃иꙗ и горе собѣ
наслѣдѹють а своимъ тиѹномъ приказываю сѹда церковнаго не ѡбидѣти и съ сѹда
давати ѳ҃ частии кнѧзю а і҃ ꙗ ст҃ѣ и црк҃ви а кто поѡбидїть сѹдъ црк҃вныи
платити ѥмѹ собою а перед бм҃ь томѹ же ѿвѣчати на страшнѣмъ сѹдѣ пред тмами
анг҃лъ идеже когождо дѣла не скрыють с блг҃аꙗ илї злаꙗ идеже не поможеть никто
же комѹ но тѡкмо правда избавить ѿ вторыꙗ см҃ртї ѿ вѣчныꙗ мѹкы ѿ хрщ҃ениꙗ
несп҃сенаго ѿ огнѧ негасимаго гсь реч в дн҃ь месть въздамь съдержащимъ неправъдѹ
в разѹмѣ тѣхъ ѡгнь не ѹгаснеть и червь ихъ не ѹмреть створшимъ же благаꙗ въ
жизнь и вь радость и неизреченнѹю а створшимъ злаꙗ въ въскрѣшеньѥ сѹда имже реч
неизмѡлимъ сѹдъ ѡбрѣсти еже искѡни ѹставлено ѥсть и порѹчено ст҃ымъ псп҃ьꙗмъ
городьскыѣ и торговыѣ всѧкаꙗ мѣрила и спуды извѣсы ставила ѿ б҃а тако искони
ѹставлено пискѹпѹ блюсти бес пакости нисти бес пакости ни ѹмалити ни ѹмножити за
все то дати ѥмѹ слов въ дн҃ь сѹда великаго ꙗко же и ѡ дш҃ахъ члвчскахъ а се
црк҃вныѣ люди игѹменъ попъ дьꙗкѡнъ дѣти ихъ попадиꙗ и кто въ клиросѣ игѹменьꙗ
чернець черница проскѹрница паломникъ лѣчець прощеникъ зад҃шьны и члв҃къ
стороникъ слѣпець хромець манастыреве болнїцѣ гостинъници странънориимницѣ то
люди црк҃вныѣ ба҃дѣлныѣ мїтропѡлитъ или ппсъ вѣдаѥть межи ими сѹдъ или ѡбида илї
котора или вражда или задница аже бѹдеть иномѹ члв҃кѹ с тымъ члв҃комь рѣчь то
ѡбчии сѹдъ кто перестѹпить си правила ꙗко же ѥсмы ѹправили по ст҃хъ ѡц҃ь
правиломъ и по пьрвыхъ цсрвъ ѹправленью кто иметь перестѹпати правїла си или
дѣти мои или правнѹчата їли въ которомь городѣ намѣстникъ или тиѹнъ или сѹдьꙗ а
поѡбидѧть сѹдъ цр҃квныи или кто иныи да бѹдѹть проклѧти въ сии вѣкъ и вь бѹдѹщиї
семию зборовъ ст҃хъ ѡц҃ь вселеньскыхъ Се въдале варламе ст҃мѹ сп҃сѹ землю и
огородъ и ловища рыбьнаѧ и гоголинаѧ и пожни а҃ рьль противѹ села за волховомъ
в҃ на волхевьци коле г҃ корь д҃ лоза е҃ волмина ѕ҃ на островѣ и съ нивами вхѹ же
тѹ землю хѹтиньскѹю въдале ст҃мѹ сп҃сѹ и съ челѧдию и съ скотиною а се брат а҃
отрокъ съ женою в҃ вълосъ г҃ дѣвъка феврониѧ съ двѣма сын[ъ]м д҃ недачь а конь
шестеро и корова се дрѹгое село на слѹдици за робиею въдале ст҃мѹ сп҃сѹ и
божницѧ въ немь ст҃го георгиѧ и ниви и пожни и ловищѧ и еже в немь се же все
далъ варламъ михалевъ сн҃ъ ст҃мѹ сп҃сѹ аще кто диѧвол[ъ]мъ п[о.ъ]ченъ и злыми
члв҃кы заваж[енъ хочеть ѿѧти ѿ нивъ ли ѿ пожьнь ли или ѿ ловищь а бѹди емѹ
противьн ст҃ыи сп҃съ и въ сь вѣкъ и въ бѹдѹщии і потом списах жалость и похвалу
великому кнзю дмитрию иванович и брату его кнзю владмеру ѡндрѣевичу снидем ся
брате и друзи снве рустїи съставимъ слово къ слову и величимъ землю рускую и
веръжем печал на въсточную страну в сѣмъвъ жребие въздаютъ поганому мамаю победы
и великому кнзю дмитрию ивановичю похвалу и брату его кнзю владмеру ѡндрѣевичю
р’ци того лут’че бо ес брате нача повѣдати инѣми словесы ѡ похвалных ѡ нынеш’них
повестех ѿ полку кнзя дмитрея ивановича и брата его кнзя владмера ѡндрѣевич
правнука стго великог кнзя владмера киевскаго начаша повѣдати по дѣлом по гыбелю
но потрезвимь с мꙑсльми и землями и помянем пер’вꙑх лѣтъ времена и похвалим вѣща
боінаго гораздаго гдуца в’ киевѣ тот боюн воскладше гораздꙑя своя перстꙑ на
живꙑа струнꙑ и пояше кнземъ рускимъ слвꙑ первую славу великому кнзю киевскому
игорю рюрикович в҃ великому кнзю владмеру стославич киевскому третюю великому
кнзю ярославу володимеровичю и я ж помяну еѳоня ерея резанца в похвалу пѣсньм и
гусленꙑмї и буяни словесꙑ и сего великог кнзя дмитреа иванович и брата ег кнзя
владмера ѡндрѣевич правнука тѣхъ кнзеи зане ж ѡпало мужьство их и пѣние их и
кнзем руским за землю рускую и за вѣру крстьянскую ѡт калагъския рати до мамаева
побоища лѣтъ 160 си бо кнзь великꙑи дмитреи ивановичь и брат его кнзь владмер
ѡндрѣевич помоля с бѹ и прчсте бцы стяжав умъ свои крѣпостию и поѡстриша срдца
своя мужством и наполниша с ратнаго духа и уставиша себе храмнꙑа полъкꙑ в русько
земли и помянуша прадѣда своего кнзя владмера ѡндрѣевича киевъскаго ѡ жаворонокъ
лѣтьняа птица краснꙑх днеи утѣха возлети под синии нбса посмотри к’ силному
граду москвѣ воспой славу великому кнзю дмитрию иванович и брату ег кнзю
владмеру ѡндрѣевичю цег’ бѹря коли снесет из’ земли залѣтъскые в поле половецкое
на москвѣ кони ръжут звенит слава руская по всей земли рускои трубы трубят на
коломнѣ в бубнꙑ бьют в серпоховѣ стоят стязи у дону у великого на брези звонят
колоколꙑ вечнꙑа в великом новѣгородѣ стоят люди новгородцꙑ у сто соѳѣи а рькучи
уже нам братїе на пособе великому кнзю дмирию иванович не поспѣть и как слово
изговаривая уже бо як ѡрлꙑ слетѣша с и выѣхали посадникꙑ из великого новагорода
70000 к велкому кнзю дмитрию иванович и брату его кнзю владмеру ѡндрѣевич на
пособе къ славъному граду москве то тѣ сьѣхали с вси кнзи руския к’ великому
кнзю дмитрию иванович и брату его кнзю владмеру ѡндрѣевичю а рькучи им таково
слово у дону стоят татарове поганꙑ и мама на рѣчкы на мечи хотят брести и живот
свои предати нашеи славѣ и реч кнзь дмитреи иванович поидем тамо укупимъ животу
славу старꙑмъ повѣсть а молодꙑмъ памят а храбрꙑх плечеи въ испꙑтаем а рьку дон
кровю пролемъ за земълю рускую и за вѣру крстьяньскую и реч имъ княз великꙑи
дмитреи иванович братя и кнзи руския гнѣздо есмя великого кнзя владмера
киевъскаго ни в обиди есмя бꙑли ни кречету ни черному ворону ни поганому мамаю ѡ
соловей лѣтьняа птица чтобы ты соловеи вꙑщекотал великому кнзю дмитрию ивановичю
из зем’ли тои всеи и дву братов ѡлгер’довичев’ ѡн’дреи да брат его дмитреи
ѡлгер’довичев’ да дмитреи волꙑнскꙑи тѣ бо суть снве храбрии кречати в ратномъ
времени ведоми полковидцꙑ под трубами и под шеломꙑ возлелиянꙑ в литовъскои земли
и молвяше ѡндрѣи ѡлгер’дович брату своему дмитрию сами есми себѣ два брата а
внукꙑ есмя едимантовꙑ из’берем братью милую панове и удалꙑи литвꙑ храбрꙑх
ѹдальцевъ и сами сядем на борзꙑя своя комони посмотримъ быстрого дону и зобьем
шоломꙑ мечи испꙑтаем мечевъ своих литовъскꙑх ѡ шеломꙑ татарскꙑѧ сулицъ немецъкꙑх
баиданꙑ бесерменьскꙑя и реч ему дмитреи брате ѡндрѣи не пощадим живота своег за
крестьянꙑ и за обиду великого кнзя дмитриа ивановича уж бо брате стук стучить
громъ гримит в’ каменѣ градѣ москвѣ стучить силная рат великого кнзя гремят
удальцꙑ рускꙑя золоченꙑми доспехꙑ черленꙑми щитꙑ седлаи брате ѡндреи свои борзꙑи
комони а мои готовꙑ брате на чистое поле посмотримъ своих полъковъ толко брате
кнзь дмитреи с нами храбрꙑе ливꙑ 70000 ѹж брате возвеяша силнии вѣтри по морю на
усть дону и непра прилѣлѣяша с великиа тучи по морю на рускую землю из них
вꙑступают кровавꙑя зори и в нихъ трепещуть силнии молнии быти стуку велику на
рѣчьки направдѣ меж дономъ и непром пасти трупу члчью на полѣ куликовѣ пролити с
кровѣ на рѣчькꙑ напрвдѣ уже бо въскрипѣли телегꙑ меж дономъ и непромъ идут
хинове в руськую землю и притекоша сѣрꙑе волцꙑ ѿ усть дону и непра ставъши воюют
на рецꙑ на мечи хотят наступати на рускую землю то ти было не сѣрꙑе волцꙑ но
приидоша поганїи татарове приити хотят воюючи в рускую землю погании татарове
тогда гуси возгоготаша на рѣчкꙑ на мечи лебеди крилꙑ въслескаша ни гуси
возгоготаша но поганꙑи мама на рускую землю пришел а воеводꙑ своя привелъ а уже
бедꙑ их пловуще птица их крилати под ѡблакꙑ летають ворони грають а галицꙑ своею
рѣчью говорять ѡрлꙑ крилати въсплещут а волци грозно воюють а лисицꙑ на кости
брешут руская земля то ти ес как за соломономъ црмъ побꙑвало а уж соколꙑ
белозерския ястребꙑ рваху ся ѿ златꙑх колодец іс каменнаго града москвꙑ
возлетѣша под синии нбса возгремѣша золоченꙑми колоколꙑ на быстром дону тогда
княз великꙑи въступи въ златое стремя взем свои меч въ правую руку свою помоля с
бгу и прстии бцꙑ сл҃нце ему яснѡ на въстоцꙑ сияеть а борис и глѣбъ млтву воздает
за сродникꙑ что шумит что гримит рано пред зарями кнзь владимеръ пакꙑ
уставливаетъ и пребирает и ведет к дону великому і мовяш брату своему княз
дмитреи не ѡслабя кнз’ великꙑи татаромъ поганꙑи поля наступают ѿимають ѿчину
нашу реч ему кнзь дмиреи иванович брате кнзь владимере ѡндрѣевич сами себѣ есмя
два брата воеводꙑ у насъ уставленꙑ 70 бояриновъ кнзи крѣпъцꙑ белозерскꙑи ѳедор
семенович семен михаилович микула василевич два брата ѡлгердова дмитреи
волꙑнскꙑи тимоѳеи волуевич михаило иванович а воюют с нами 300000 кованои рати
воеводꙑ у нас уставленꙑ дружина нам свѣдома имѣемъ под собою боръзꙑя комони а на
себѣ золоченꙑя доспѣхꙑ а шеломꙑ черкасьскїе а щитꙑ московъскꙑе а сулицꙑ
ѡрдинскїе а чарꙑ ѳраньския мечи булатнꙑя и молвяше поганꙑи путь имъ знаемъ
вельми а перевозꙑ имъ изготовленꙑ но еще хотят силно главꙑ своя положити за вѣру
крстьянскую пашут бо ся хорюгове ищут себе чести і славнаг имени уж бѣ тѣ соколѣ
и кречетꙑ за дон перевезли с і наѣхали рустии снве на силную рат татарьскю
удариша с копи хараужничьнꙑми ѡ доспехꙑ татарскꙑа възгремѣли мечи булатнꙑя ѡ
шеломꙑ хиновския на полѣ кѹликовѣ на рѣчки направдѣ черна земля под копꙑтꙑ
костьми татарскими поля насѣяша кровью зем’ля пролита силнии покꙑ съступали с в’
мѣсто протопташа холми и лугꙑ возмути с реки и езера кликнуло диво в рускои
земли велит послушати грозънꙑмъ землям шибла слава к’ желѣзнꙑмъ вратом к риму и
к’ каѳꙑ по морю и к торнаву и ѿтоле к’ црюграду на похвалу рус великая ѡдолѣша
мамая на полѣ куликовѣ тогда бо силнии тучи съступали с въ мѣсто силнии молнии
громи гремѣли велцѣ то ти съступали с рускии снве с поганꙑм татарꙑ за свою ѡбиду
а в них сияють доспѣхꙑ золоченꙑми гремѣли кнзи рускиа мечи ѡ шеломꙑ хыновскꙑа из
утра били с до полудни в суб на ржство стии бцꙑ не тури возгремѣли на полѣ
куликовѣ побежени у дону великого то ти не турꙑ побежни посеченꙑ кнзи рускꙑя и
воеводꙑ великог кнзя и кнзи белозерстии посечени ѿ поганꙑх татар ѳедор
семеновичь тимоѳѣи вѹлевич семен михаилович микула василевич ѡндрѣи серпизович
микула иванович и иная черньца пересвѣта великому кнзю дмирию иванович луче бы
посеченꙑм пасти а не полонянꙑмъ въспѣти ѿ поганꙑхъ тако бо пересвѣт поскакивает
на борзе кони а злаченꙑм доспѣхомъ посвѣчиваше а инꙑе лежат посеченꙑ у дону на
брези добро бы брате в то время стару помолодт ся а удалꙑм плечо попꙑтати и
молвяше брат его ѡслабе черънецъ брате пересвѣт вижу на тѣли твоем ранꙑ уже
головѣ твоеи летѣти на траву ковыл а чаду моему якову на ковꙑли зем’ли не лежати
на поли куликовѣ за вѣру хрстьянскую и за ѡбиду великог кнзя дмирия иванович в
то время по резанско зем’ли ѡколо дону ни пастуси кличут но ѡднѣ воронѣ грають
трупу рад члчьскаго грозно бо бяше и жалостъно тогда слꙑшат зане трава кровю
прѡлта а древеса к земли тугою преклониша с въспѣли бяше птицꙑ жалост’нꙑе пѣсни
вси въсплакали с кне и болярꙑни избьен’нꙑхъ воеводнꙑ женꙑ микулина жена
василевич да маря дмитриева рано плакаша с у москвꙑ у брега на забралах а р’кучи
доне доне быстрая рѣка прирꙑла еси горꙑ каменнꙑя течеши в землю повецкую
прилилѣи моего гсдря къ мнѣ микулу василевич тимоѳѣева жена вѹлевич ѳедося таи
плака с а р’кучи уже веселе понич въ слав’нѣ граи москвѣ уж не вижу своег гсдря
тимоѳея вѹлевич в’ животѣ да ѡндрѣева жена марья да михаилова ѡксѣня рано
плакаша с се уж нам ѡбема солн’це померкне на славнѣ град москвѣ припахнули к
нам ѿ быстрог дону полонянꙑа вѣсти носящу великую беду вꙑседоша удалцꙑ з
боръзꙑхъ конеи на судное мѣсто на полѣ куликовѣ а уж диво кличетъ под саблями
татарскꙑми тѹто щурове рано въспѣли жалостнꙑе пѣсни у коломнꙑ на забралах на
воскрснїе на акима и ан’нинъ днь то ти бꙑло не щурове рано въспѣша жалостнꙑя
пѣсни всѣ въсплакали с женꙑ коломенскꙑя москва москва бꙑстрая рѣка чему еси у
нас мужї наши залелѣяла в земълю половецъкую а рькучи можеши ли гсне кнзь
великꙑи весла непра запрудти а дон шлемомъ вꙑчерпати а мечю трупꙑ татарскꙑми
запрудти замъкни кнзь великꙑи ѿ сих ворота чтобы потомъ поганꙑе к намъ не ѣздили
уже бо мужи наши рати трудли того днь стая бца исѣкоша хрстьяне поганꙑи полкꙑ на
полѣ куликовѣ на рѣчки направдѣ и нукнувъ княз владмеръ гораздо скакаше по рати
поганꙑм златым шеломом посвѣчиваше гремят мечи булатнꙑа ѡ шеломꙑ хꙑновскꙑе
въсхваляа брата своег брате кнзь дмиреи иванович что ти ес еси у зла времени
желѣзная забрала не устава кнзь великꙑи с’ своими великими полкꙑ не потака
крамолнїком поганꙑя бо поля наша наступают а храрую дружину теряли трупу члчью
борзъ конь не может скочити въ крови по колѣно бродят ѹже бо брате жалостно
видѣти крови крстьянскои не ѹстава кнзь великꙑи съ своими боярꙑ реч кнзь великꙑи
своим бояромъ братя бояре и воеводꙑ дѣти боярскꙑе то ти брате ваши московъскꙑя
сластнꙑа медꙑ и великия мѣста себѣ своим женам туто стару помолодит ся а молоду
чти добꙑти рече княз великꙑи ги бе мои на тя уповах да не постꙑжу с в’ векъ ни
посмѣють ми ся врази мои мнѣ и помоля с бгу і стии бци и всѣмъ стмъ и прослези
ся гор’ко и утер слезꙑ и тогда як рлꙑ ѿлетѣша на быстрꙑи донъ то тѣ не ѡрлѣ
полетѣша за быстрꙑи донъ поскакивает кнзь великꙑи с своими полкꙑ за дон съ всею
силою брате кнзе владимере туто іспити медвеная чаша наступаемъ брате с’ своими
силнꙑми полкꙑ на рат поганꙑх тогда княз велики поля наступает гремят мечи ѡ
шеломꙑ хиновъския поганꙑи покрꙑша руками глвꙑ своа тогда погани ѿступиш назад
ктязю ревуть ѿ великог кнзя поганїи бежать рускии снве поля широкꙑ кликом
ѡгородша золоченꙑми шлемꙑ ѡсветиша въсталъ уж туръ ѡборенъ тогда кнзь великый
поганꙑх назадъ победилъ и поворотил гораздо на нихъ и бьетъ гор’ко тоску имъ
подаваше кнзи их падоша с с конеи к земли трупꙑ татарскими поля насѣяша а кровїю
протекли рѣкꙑ туто ся погании раз’лучиша с боръзо розно побѣг’ши неуготованнꙑми
дорогами в лукоморье а скрегчюще зубы своими и дерущи лица своа а ркучи уж намъ
брате в земли своеи не бꙑвати а дѣтеи своихъ не выдати а в русь ратю не ходити а
вꙑхода нам у рускихъ князеи не прашивати а ѹже бо въстонала земля татарская
бедами и тугою покрꙑша с унꙑша бо црмъ их хотѣнїе і похвала на рускую зем’лю
ходти веселїе иж пониче уже рускїа снве разграбиша татарская узорочя доспехи и
кони волꙑ і велблудꙑ вино сахарь дорогое узороче кам’кꙑ насꙑчеве везут женам
своимъ уже женꙑ рускꙑя въсплескаша татарьским златомъ уже рускои зем’ли простре
ся веселье и възнесе ся слва руская на поганꙑх хулу уж веръжено диво на землю
уже грозꙑ великого кнзя по всеи зем’ли текуть стрѣляи кнзь великꙑи по всѣмъ
землям стрѣляи кнзь великꙑй с своею храброю дружиною поганого мамая хиновина за
землю рускую за вѣру хрстьяньскую у поганꙑхъ ѡружие свое поверъгоша главꙑ своя и
поклониша подъ мечи руския трубꙑ ихъ не трубять унꙑша бо царем ихъ хотѣнїе и
ѿскочи мамаи сѣрꙑмъ волком ѿ своея дружинꙑ и притече к’ каѳꙑ граду і молвяше ему
ѳрязове чему ти поганꙑи мамаи на рускую землю то ти была ѡр’да залѣс’кая времена
первꙑи а не быти тебѣ в батꙑя цря црь батꙑи бꙑлъ 400000 вою воевалъ всю рускую
землю і плѣнил ѿ в’стока и до запада а казнилъ бъ рускую землю за съгрешенїе і
тꙑ пришелъ княз мамаи на рускую землю съ многимї силами съ девятю ѡрдами съ 70
кнзьми а нне бежишъ самъ девятъ в лѹкоморье в поле тобя кнзи рускꙑя гораздо
упили ся и кнзеи с тобою нѣтъ ни воеводъ нѣчто гораздо упили ся на полѣ куликовѣ
на травѣ ковꙑли побежи поганꙑи мамаи і ѿ насъ по задлѣшью намъ земля подобна ес
руская милому млднцу умрети егоже мати тещить а рать лозою казнит а добрая дѣла
милують его і потѣшить гь бгъ члколюбецъ кнзи рускꙑя великого кнзя дмитрия
ивановича и брата его кнзя владимера ѡндрѣевича межъ доном и непром на полѣ
куликовѣ на рѣч’ки направ’дѣ сталъ кнзь великꙑи с’ своим братомъ кнзмъ
владмеромъ ѡндрѣевичемъ и с своими воеводами на костехъ грозно бо брате в то
время посмотрети лежать трупꙑ хрстїаньскїа акꙑ сѣн’нꙑ источти а дон рѣка три дни
кровю текла считаіте ся брате колкихъ воевод нѣтъ колько молодꙑхъ люде нѣтъ і
говорит михаило ѡндрѣевичь московъскꙑи бояринъ кнзю дмитрию івановичю гсдне кнзь
великꙑи дмитрїи ивановичь нѣту туто у насъ сорока бояринъ большихъ мосъковъскихъ
да 12 кнзеи белозерскꙑх да 30 бояриновъ посадниковъ новгородцкихъ да 20 боярин
въ коломеньскꙑхъ да 40 бояриновъ переяславъскихъ да полу 30 бояриновъ
костромскꙑхъ да пол 40 бояриновъ володмеръскихъ да 50 бояриновъ суздальских да
70 бояриновъ резаньских да 40 бояринов муромскихъ да 30 бояриновъ ростовъскꙑхъ
да трех да 20 бояриновъ дмитров’ских да 60 бояриновъ звенигороцкихъ да 15
бояриновъ ѹглецъкихъ а изгибло нас всеи дружинꙑ полъ 300000 и помилова бгъ
рускую землю а татаръ пало безчислено многое множество и кнзь великꙑи дмитрїи
івановичь говоритъ братя и бояре кнѕи молодꙑе вамъ брате сужено мѣсто межь
дономъ і непра на полѣ куликовѣ на рѣчьки направдѣ положили есте головꙑ за
рускую землю и за вѣру хрѣстьяньскую простите мя братя и блсвите в семъ вѣцꙑ и
в’ будущемъ 
