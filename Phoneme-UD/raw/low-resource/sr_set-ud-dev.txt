Proces privatizacije na Kosovu pod lupom Kosovo ozbiljno analizira svoje procese
privatizacije u svetlu čestih pritužbi. Feronikel je privatizovan pre pet godina
i još uvek posluje, ali postoje zabrinutosti oko bezbednosti njegovih radnika.
Bar na papiru, to izgleda kao odlična ideja. Vlada prodaje preduzeća, rešava se
tereta upravljanja njima, a novac od prodaje pomaže u finansiranju državnog
budžeta. Ali, na Kosovu, kritičari kažu da je pravni proces vezan za
privatizaciju složen i politički nabijen, što će imati dugoročan uticaj na
ekonomiju. Oni kažu da neki vlasnici i zaposleni mogu da koriste određene rupe u
zakonu, dok ostali ne dobijaju gotovo ništa. Tu je i etnička komponenta, s
obzirom da pojedinci iz različitih zajednica mogu da kažu da je diskriminacija
-- bilo sada ili ranije -- uticala na njihovu mogućnost ostvarivanja koristi od
privatizacije. Esat Beriša je jedan takav primer. "Moj otac je radio u
Hidrotehnici, [kao i ja], do decembra 1990. godine, ali onda sam ja otpušten
zato što su nas srpske vlasti otpustile. Posle rata sam se nadao da ću dobiti
svoj posao nazad, ali to se nikada nije dogodilo." Nakon što je Hidrotehnika
privatizovana 2006. godine, "nikada nisam dobio bilo kakvu nadoknadu, a najgore
je to što kompanija više ne postoji, jer je novi vlasnik promenio njenu namenu",
rekao je Beriša za SETimes. U nekim slučajevima kompanije su kupovane više zbog
zemljišta nego zbog želje da se nastavi rad. On nije usamljen: diskriminatorni
zakon koji je nametnuo Miloševićev režim primorao je hiljade Kosovara da napuste
svoje poslove. Osim toga, mnoge kompanije koje su privatizovane promenile su
lokaciju poslovanja i vrlo često se zaposleni, kao što je Beriša, skidaju sa
platnog spiska, što dovodi do čestih protesta ispred Agencije za privatizaciju.
Dardan Sejdiu, ekonomski ekspert iz pokreta Vetvendosje, veliki je kritičar
toga. "Deceniju kasnije vidimo da je ekonomija užasno nestrukturirana. Većina
proizvodnih kompanija više ne postoji ili se koriste za skladištenje robe;
efikasnost kao koncept su, čini se, bile samo reči, a nezaposlenost se
produbljuje. Na kraju je i broj stranih investitora samo simboličan, a i suma
koju su uložili je simbolična", rekao je Sejdiu za SETimes. Privatizacija javnih
i državnih kompanija poslednjih godina donela je više od 600 miliona evra, koji
su prebačeni u banke u inostranstvu, a kosovska vlada ne koristi ta sredstva.
Sejdiu kaže da je to premalo i da su zemlje u regionu prodale samo jednu ili
nekoliko kompanija po toj ceni. Seb Bitići, izvršni direktor Instituta za
balkansku politiku, slaže se sa tim. "Glavni nedostaci su prodaja po nižim
cenama, s obzirom da se vrednost [kompanija] smanjivala zbog lošeg upravljanja,
nefunkcionisanje preduzeća i optužbe za korupciju", rekao je on za SETimes. Tu
su takođe troškovi izgubljenih mogućnosti: "U nekim slučajevima je privatizacija
mogla da donese bolje usluge i efikasnost." Sejdiu kaže da je, iz ove
perspektive, proces "bio prenagljen… bez plana za ekonomski razvoj" i da je
privatizacija dovela do velikih problema za radnike. On ukazuje na kompanije u
istočnom regionu Ana Morava, gde je ranije bilo "skoro 17.000 radnika, u
preduzećima koja su sada privatizovana. Danas ta preduzeća zapošljavaju [manje
od] 1.700 njih -- ni 10 odsto radne snage nije zadržano", tvrdi Sejdiu. Bitići
kaže da bi jači sindikati doneli bolje ishode. "Ovde je glavni problem
nepostojanje pravih sindikata. Radnici nisu mogli da ispregovaraju sporazum koji
omogućava lakšu tranziciju. Toliko je radnika otpušteno. Kada su u pitanju oni
koji i dalje rade, [ne postoji] garancija za bezbednost na radu. Feronikeli je
flagrantan slučaj u kojem nedostatak političke volje da se reši pitanje
bezbednosti na radu ugrožava živote radnika", rekao je on za SETimes. Poslednjih
meseci povređeno je više radnika kompanije Feronikel na centralnom Kosovu, što
je primoralo predsednika parlamenta Jakupa Krasnićija da pozove na bolje i
sigurnije uslove rada. Feronikel je privatizovan 2007. godine. 

Izaslanik UN-a izjavio da preuranjeno pokretanje novog procesa za Kipar nije
preporučljivo Sada nije trenutak za pokretanje nove runde razgovora o ponovnom
ujedinjenju Kipra, izjavio je u sredu visoki zvaničnik UN-a, ukazujući na
nepovoljne uslove za pregovore. Podsekretar UN-a za politička pitanja Kieran
Prendergast (levo) rukuje se sa liderom kiparskih Turaka Mehmetom Alijem Talatom
tokom posete podeljenom ostrvu. Visoki zvaničnik UN-a rekao je u sredu (22.
juna) Savetu bezbednosti da, iako i kiparski Grci i kiparski Turci žele rešenje
kojim će se okončati podela Kipra, ne može preporučiti novu rundu razgovora.
"Preuranjeno pokretanje intenzivnog novog procesa ne bi bilo preporučljivo",
rekao je podsekretar UN-a za politička pitanja Kieran Prendergast informišući
Savet bezbednosti o svojim posetama Kipru, Grčkoj i Turskoj ranije ovog meseca.
"Ništa pozitivno ne bi doneli novi pokušaji koji bi se završili, kao što su se
završila prethodna dva, velikim neuspehom, ili frustrirajućim zastojem."
Poslednja međunarodna nastojanja za ujedinjenje Kipra propala su u aprilu prošle
godine, kada su kiparski Grci u velikom broju odbacili UN-ov plan rešenja. Mada
je većina kiparskih Turaka podržala predloženi sporazum, samo je međunarodno
priznati deo mediteranskog ostrva pod kontrolom kiparskih Grka na kraju ušao u
EU 1. maja 2004. godine. Prendergast je primetio da je nakon toga bilo
pozitivnih kretanja, uključujući "srdačne kontakte" koje su održavali političari
kiparskih Grka i kiparskih Turaka u pokušaju da unaprede međusobno razumevanje.
"Postoje korisni kontakti i na drugim nivoima, da li među ekspertima o određenim
temama, ili među običnim ljudima sada kada mogu da prelaze na drugu stranu",
dodao je Prendergast. Sa druge strane, dodao je on, čini se da postoji velika
razlika između izraženih stavova dve strane, a i uzajamno poverenje je slabo.
Mada sve strane govore da žele rešenje, nedostaju preduslovi za postizanje
dogovora, rekao je on. "Ljudi sa strane mogu da pomognu, ali zainteresovane
strane moraju da prikupe viziju, hrabrost i političku volju neophodnu za
postizanje sporazuma, sa svime što to podrazumeva, putem kompromisa", rekao je
Prendergast. "Lideri moraju da vode, a ne samo da prate svoje pristalice."
Predsednik kiparskih Grka Tasos Papadopulos smatra da je planom koji je prošle
godine finalizovao generalni sekretar UN-a Kofi Anan strani kiparskih Turaka i
Turskoj dato "skoro sve što su hteli, više nego što im je bilo potrebno i više
nego što je pravedno", rekao je Prendergast u obraćanju Savetu. Predsednik
kiparskih Turaka Mehmet Ali Talat je u međuvremenu izjavio da će njegova strana
biti "spremna da razmotri manje izmene u parametrima plana, ali veruje da je
veoma važno imati jasnu i konačnu listu zahteva strane kiparskih Grka", ukazao
je izaslanik UN-a. Talat je takođe izrazio razočarenje što Savet bezbednosti
nije reagovao na Ananov pozitivan izveštaj od 28. maja prošle godine i ublažio
ograničenja koja su uvedena kiparskim Turcima. Anan je ukazao da namerava da se
kreće "veoma pažljivo" u potrazi za rešenjem, s obzirom na situaciju. 

Srbi upleteni u diplomatsku zavrzlamu oko poređenja Kosova i Osetije Dok lideri
u Prištini i Tirani odbacuju svako poređenje između kosovskog sukoba i borbi oko
Abhazije i Južne Osetije, Srbi su uvučeni u diplomatsku igru. Predsednik Kosova
Fatmir Sejdiju izjavio je u utorak (12. avgusta) da situacija u njegovoj zemlji
ne može da se poredi ni sa jednom drugom oblašću na svetu, pa ni sa Abhazijom i
Južnom Osetijom. Sejdiju je rekao da je Kosovo slučaj sui generis sa posebnim
istorijskim, pravnim, političkim i ustavnim osobenostima. "Oni koji se protive
nezavisnosti Kosova žele da od Kosova naprave presedan za druga rešenja, ali
mislim da argumenti dokazuju da stvari stoje drugačije," rekao je Sejdiju.
Potpredsednik vlade Hajredin Kuči ponovio je taj stav i naglasio da je Kosovo
"poseban slučaj." Na drugoj strani, Srbija se našla u diplomatskom škripcu. U
situaciji u kojoj Gruzija insistira na svom "teritorijalnom integritetu, a
Rusija šalje vojsku da štiti od navodnih zločina, Beograd rizikuje da se otuđi
od ključnog saveznika, ili da dovede u pitanje svoj stav o Kosovu. "Bilo bi
logično da Srbija iskoristi situaciju u Gruziji u svojoj diplomatskoj borbi
protiv nezavisnosti Kosova," napisao je beogradski vebsajt B92 u sredu.
"Međutim, Beograd bi se time našao u nerešivom škripcu: Morao bi da podržava
princip teritorijalnog integriteta, što bi dovelo do sukoba sa Moskvom, na čiju
podršku Beograd računa u Savetu Bezbednosti UN. "Podrška Južnoj Osetiji i Rusiji
bi, međutim, "oslabila argumente Beograda protiv nezavisnosti Kosova," napisao
je B92. Sekretar Srbije za Kosovo Oliver Ivanović rekao je da svet mora da nauči
"lekciju" iz oba sukoba. "Međunarodni sukobi ne mogu se rešavati silom, nasiljem
i kršenjem međunarodnog prava," rekao je on. Prema rečima kosovskog analitičara
Ilira Dugolija, međutim, slučajevi Gruzije i Kosova potpuno su različiti.
"Paralele o tome su lažne," kaže on. "Kosovo je bilo ravnopravno predstavljeno u
bivšoj jugoslovenskoj federaciji; bilo je međunarodni protektorat na čekanju
rešenja svog konačnog statusa. Volja kosovskog naroda za nezavisnošću je
nesporna, čak i ljudima koji se ona ne sviđa ili se sa njom ne slažu," rekao je
Dugoli, član Kosovskog instituta za politička istraživanja i razvoj. Sused
Kosova, Albanija, podržava Gruziju po pitanju teritorijalnog integriteta, ali
istovremeno naglašava da je Kosovo poseban slučaj. Tirana u potpunosti podržava
integritet i suverenitet Gruzije i odbacuje svaku paralelu sa Kosovom, rekao je
albanski premijer Sali Beriša. "Manjine se ne mogu koristiti za opravdavanje
vojne intervencije", dodao je on. "Svuda postoje manjine i ako se manjine
koriste, ako se koristi vojna sila, onda je međunarodni poredak u ozbiljnoj
opasnosti." Ministarstvo spoljnih poslova pozvalo je sve strane da izbegavaju
dalju eskalaciju sukoba. 

Vladavina "kralja Otoa" privedena kraju Tokom njegovog trenerskog mandata Grčka
je dobila mesto na mapi svetskog fudbala. Međutim, posle ispadanja tima sa
Svetskog prvenstva, Rehagelova era je završena. Oto Rehagel je devet godina bio
trener grčke reprezentacije. Grčka se dostojanstveno držala na utakmici protiv
Argentine, s obzirom da je ekipa Dijega Maradone jedan od favorita na Svetskom
prvenstvu 2010. Međutim, tim na kraju nije uspeo da nadoknadi štetu koju mu je
doneo poraz na prvoj utakmici njegove grupe protiv Republike Koreje, koja je
završena rezultatom 0-2 -- što je gubitak zbog kojeg je ulazak u drugi krug
postao herkulovski zadatak, bez obzira na pobedu nad Nigerijom koja je usledila.
Porazom od Argentine obeležen je kraj jedne ere, jer je trener Oto Rehagel
najavio svoj dugo očekivani odlazak iz reprezentacije, koju je trenirao
proteklih devet godina. Njegova zaostavština uključuje Evropsko prvenstvo 2004,
kvalifikovanje za turnir UEFA 2008, kvalifikovanje za Svetsko prvenstvo u Južnoj
Africi i, naravno, meteorski uspon grčkog tima na svetskoj listi FIFA. Rehagel
je odlučio da se ne vrati u Atinu sa timom, kako bi mogao da prisustvuje nekim
utakmicama druge faze. Samo će vreme pokazati da li je njegov odlazak bio
zajednička odluka ili je "kralj Oto", kako ga lokalni mediji često nazivaju,
ogorčen. Istaknuti portugalski trener Fernando Santos verovatno će, kako se
misli, biti kandidat za naslednika 72-godišnjeg Rehagela. Santos, 55, trenirao
je tri najpopularnija grčka tima -- AEK Atinu, Panatinaikos Atinu i PAOK Solun
-- nakon što je bio trener portugalske "Velike trojke": Porta, Sportinga i
Benfike. Ako se prognoze ostvare, očekuje se da će on sprovesti "pokret mladih"
u reprezentaciji, čiji su najistaknutiji igrači u svojim ranim ili srednjim
tridesetim. Pored svega toga, bezbednosni problemi koji su morili Svetsko
prvenstvo u Južnoj Africi bili su vrlo očigledni unutar i van stadiona Piter
Mokaba u brdovitom gradu Polokvane. Grupe grčkih navijača navodno su
uznemiravane na putu ka stadionu, a u samom objektu je vladao metež. Jedan od
velikih sponzora Svetskog prvenstva -- međunarodni brend piva -- prodavao je
svoj poizvod na stadionu. U smislu same igre, Maradonine "preventivne" izjave o
mogućoj gruboj igri protiv zvezda njegovog tima pokazale su se neosnovanim, jer
nijedan argentinski igrač nije zadobio ni najmanju povredu. Sa druge strane, tri
glavna grčka igrača bila su zamenjena zbog povreda pretrpljenih tokom utakmice.
Pre nego što je odbrambeni igrač Martin Demikelis ubacio odbijenu loptu u grčku
mrežu u 76. minutu, "čudesni" Mesi je uglavnom bio blokiran od strane mladog
vođe navale FK Đenove Sokratisa Papastatopulosa, čija bi jaka igra na Svetskom
prvenstvu 2010. mogla da se pokaže kao ulaznica za neki još veći klub.
Predstavnici grčkih medija odseli su u istom hotelu kao argentinski igrači i
osoblje tima. To se pokazalo kao magnet za argentinske i lokalne navijače, od
kojih su mnogi bili naoružani vuvuzelama, koje su brujale tokom čitavog Svetskog
prvenstva, kao i dobošima i harmonikama, pretvarajući Polokvane u mali Buenos
Ajres. Pa ipak, obezbeđenje je bilo izuzetno jako, pa ni navijači ni mediji nisu
uspeli da dođu do igrača u hotelu. 

Otkazivanje parade u Srbiji moglo bi da dovede do zabranjivanja organizacija
Beogradska gej Parada ponosa -- koja je trebalo da se održi ranije ove nedelje
-- otkazana je zbog pretnji ekstremističkih organizacija. Policija proverava
dokumenta srpskog ultranacionaliste u nedelju (20. septembra) u Beogradu. Srpske
vlasti razmatraju zabranu političkih grupa koje prete drugima, rekli su
zvaničnici u utorak (22. septembra). Katalizator su bile pretnje
ultranacionalističkih grupa koje su dovele do otkazivanja nedeljne gej Parade
ponosa u Beogradu. Zamenik ministra pravosuđa Slobodan Homen izjavio je za B92
da vlasti planiraju da zatraže od najvišeg suda u Srbiji da "zabrani sve
organizacije koje iznose pretnje". Ultranacionalističke grupe Obraz i Srpski
narodni pokret 1389 protivile su se gej paradi. Lider Obraza Mladen Obradović
upozorio je da će organizatori biti odgovorni za ono što bi moglo da se desi ako
se događaj održi kao što je planirano. Prema izveštajima lokalnih medija, grupa
od oko 10.000 huligana planirala je da zaspe učesnike parade kamenicama
sakrivenim u šahtovima duž puta kojim je trebalo da se kreće parada. Grupe su
takođe planirale da napadnu švedsku ambasadu, koja je trebalo da bude domaćin
prijema za učesnike parade. Određeni članovi tih ekstremističkih grupa čak su
hteli da se infiltriraju među učesnike parade, što bi im omogućilo da kasnije
direktno napadnu učesnike. Ministarstvo unutrašnjih poslova saopštilo je da
policija ne može da garantuje bezbednost učesnika parade i preporučilo da se
parada premesti iz centra grada u park Ušće, u blizini reka Dunava i Save, gde
bi učesnici parade mogli da budu bolje zaštićeni. "Ministarstvo unutrašnjih
poslova je obavezno da skrene pažnju na visok rizik kada su u pitanju imovina i
ljudski životi. Predložili smo da se izabere lokacija koju bi policija mogla da
obezbedi, kako ne bismo bili odgovorni ni za jedan ljudski život", rekao je
ministar unutrašnjih poslova Ivica Dačić. Organizatori su to odbili. "Tradicija
u svim velikim svetskim gradovima je da se takvi događaji održavaju na glavnim
ulicama, kako bi se pokazalo da su članovi gej i lezbejskog dela stanovništva
ravnopravni članovi društva. Ne želimo da šetamo oko nekog travnjaka u blizini
reke; to ne bi bila Parada ponosa", rekla je članica organizacionog odbora Majda
Puača. Predlaganje druge lokacije pokazalo je da je "država ustuknula pred
pretnjama nasiljem", rekli su organizatori. Šef srpske policije Milorad Veljović
rekao je u ponedeljak da će biti preduzete "striktnije mere" protiv onih koji
promovišu nasilno ponašanje, ukazujući da je u nedelju uhapšeno 37 osoba, nakon
što su pokušale da organizuju anti-gej skup u centru Beograda. Policija je
takođe saopštila da "ubuduće" nikakvi javni skupovi neće biti dozvoljeni u
centru Beograda, iz bezbednosnih razloga. 

Drugi krug predsedničkih izbora u Rumuniji u senci niskih udaraca u predizbornoj
kampanji Predsedničke izbore, koji ulaze u drugi krug ovog vikenda, obeležili su
niski udarci Izborni plakati u Bukureštu. Aktuelni predsednik Trajan Basesku i
bivši šef diplomatije, socijaldemokrata Mirča Đoana, izlaze jedan drugom na
megdan u nedelju (6. decembra) u drugom krugu predsedničkih izbora. Kampanju su
obeležile ružne stvari prošle nedelje, kada su iz protivničkih tabora krenuli
lični napadi. Kontroverza je krenula pošto je emitovan snimak koji navodno
prikazuje Baseskua kako udara dete za vreme jednog mitinga 2004. godine. Na
snimku se vidi predsednik kako se naginje preko bine, na kojoj se obraćao skupu
u gradu Plojesti tokom kampanje za lokalne izbore pre pet godina, da bi saslušao
ženu koja traži pomoć. Jedno dete im se približilo i, u jednom trenutku tokom
razgovora, Basesku navodno udara dečaka jako u bradu. Predsednik je zatražio od
Nacionalnog instituta za krivično veštačenje da analizira snimak i odredi da li
je autentičan. Ta ustanova objavila je saopštenje u kome kaže da je svoje nalaze
podnela predsedništvu. "Sporni snimak sadrži elemente kompjuterske montaže; nije
ni autentičan, niti je vešto napravljena kopija autentičnog snimka", rekao je
Basesku, predstavljajući zaključak na 18 stranica. Basesku je tužio novine koje
su prve objavile fotografije navodnog incidenta, kao i Dinua Patričua,
biznismena koji je rekao da je prisustvovao tom događaju. U odgovoru na napade
koji su zbog toga usledili od strane bivšeg komunističkog disidenta i pesnika
Mirče Dineskua, predsednikova supruga Marija Basesku, koja se do sada držala po
strani i u senci, objavila je otvoreno pismo u kome odbacuje tvrdnje da ju je
muž tukao. "Danas prekidam ćutnju jer je ono što danas govore mediji i ljudi
koji iza njih stoje za mene neprihvatljivo." Asocijacija Pro Demokratija (APD),
jedna od vodećih rumunskih nevladinih organizacija koja se bori za demokratiju i
koja je, između ostalih, nadgledala izbore u Rumuniji, osudila je "manjak etike
i profesionalizma koji karakteriše predsedničku predizbornu kampanju". "U tom
kontekstu, APD poslednji put poziva na normalnost i integritet izborne takmace,
koji su izgleda zaboravili da cilj ne opravdava uvek sredstva", piše u
saopštenju. "Prljavi predizborni napadi dostigli su do sada nezabeleženi nivo.
Pozitivne teme kampanje su sve prekrivene blatom takvih napada", izjavio je
politički urednik rumunskog lista Evenimentul Zilei za SETimes. "Cilj tih napada
na ličnost je da se pokrenu emocije kod izbornog tela: da se glasači protivnika
navedu da ne izađu na glasanje ili da se privuku novi glasači koji su besni zbog
takvih 'otkrića'", dodao je on. Prema anketi INSOMAR objavljenoj u utorak, Đoana
ima podršku 54 % birača, a Basesku 46 %. 

Kultura i društvo: Kadare dobio književnu nagradu Albanskom piscu Ismailu
Kadareu dodeljena je nagrada KULT. Takođe u vestima iz kulture: srpska učenica
ušla u polufinale na takmičenju Gugla za najbolju fotografiju. Ismail Kadare.
Albanski pisac Ismail Kadare dobio je u četvrtak (11. jun) nagradu za najbolju
knjigu na dodeli albanskih nagrada KULT iz oblasti kulture. Nagrada mu je
dodeljena za roman "Pogrešna večera". Konkurs, koji se održava petu godinu,
obuhvata književnost, prevođenje, muziku, slikarstvo i film. Kosovsko svetsko
bijenale karikature uključeno je na listu glavnih događaja u svetu vezanih za
karikature, izvestili su lokalni mediji u sredu (10. jun). Festival je uvršten
na tu prestižnu listu po odluci briselske Federacije organizacija karikaturista.
Srpska učenica Vesna Stojaković iz Novog Sada kvalifikovala se u polufinale
Guglovog konkursa za najbolju fotografiju. Stojaković je jedan od 36
polufinalista i jedan od preko 1000 učesnika iz 82 zemlje. Radovi finalista biće
izloženi u londonskoj Sači galeriji 23. juna, kada će biti izabran i pobednik.
Drugi međunarodni folklorni festival Dukat fest 2009. počeo je u utorak (16.
jun) u Banja Luci, u Bosni i Hercegovini (BiH). Taj događaj koji se završava u
nedelju (21. jun) okupio je deset popularnih folk ansambala iz Srbije, Hrvatske,
Rusije, Grčke, Mongolije, Toga, Letonije, Bugarske, Poljske i BiH. Istorijski
muzej usredsređen na tursku civilizaciju uskoro će biti otvoren u Ankari,
saopštio je u ponedeljak (15. jun) turski ministar kulture i turizma Ertugrul
Gunaj. Tender za izbor najboljeg projekta za muzej biće održan u septembru,
rekao je ministar. Novi muzej deo je vladine inicijative za podsticanje turizma
i dostizanje cilja od 30 miliona stranih turista 2010. i 2011. godine. Rumunska
teniserka Raluka Olaru pobedila je u nedelju (14. jun) na ATP teniskom turniru u
Marselju, u Francuskoj, javili su rumunski mediji. Dvadesetogodišnja Olaru je u
finalu porazila Slovenku Mašu Zec-Peškirič, 6-7, 7-5, 6-4. Osvojivši turnir
Olaru je dobila 150 poena i 73. je na svetu u ženskom tenisu. Banja Luka, u
Bosni i Hercegovini, biće domaćin međunarodnog festivala kratkog filma
"Kratkofil" od utorka (16. jun) do subote. Na festivalu će biti prikazano 55
igranih, crtanih, dokumentarnih i eksperimentalnih filmskih radova, sa fokusom
na islandsku kinematografiju, koja je novitet ovog festivala. 

Korak napred za nezavisnost sudova u Makedoniji Pravosudni savet Makedonije će
ubuduće birati i razrešavati sudije, što je prethodno bilo u nadležnosti
poslanika. "Nadam se da će sudije, koje prvi put vrše pravo izbora članova
Saveta, izabrati najbolje kandidate, rekao je ministar pravde Mihajlo Manevski.
Više od 600 sudija u Makedoniji je u sredu (15. novembra) tajnim glasanjem
biralo osam članova novog Pravosudnog saveta. Savet preuzima u nadležnost izbor
i razrešenje sudija, nešto za šta su prethodno bili zaduženi poslanici u
parlamentu. To telo će takođe biti ovlašćeno da ukida imunitet sudija i ocenjuje
njihov učinak. Sa tim promenama pokrenut je važan deo pravosudnih reformi u
Makedoniji. Članovi Saveta postali su dvojica sudija Vrhovnog suda -- Vasil
Grčev i Bekir Iseni. Izabrani su i Bojan Eftimov (Osnovni sud br. 2 u Skoplju),
Ljubin Aleksievski (ohridski sud) i Aleksandra Zafirovska (tetovski sud), kao i
troje sudija iz apelacionih sudova -- Ruška Paparoska (štipska oblast) i Miruša
Elenovska i Veli Vedat (skopska oblast). "Danas se polažu temelji novog
pravosudnog sistema u Makedoniji, rekao je ministar pravde Mihajlo Manevski.
"Nadam se da će sudije, koje prvi put vrše pravo izbora članova Saveta, izabrati
najbolje kandidate. On je rekao da se pripreme za konstituisanje Saveta očekuju
sredinom decembra. "Sudije izabrane u Pravosudni savet imaju veliku odgovornost,
zato što su članovi tela koje treba da obezbedi i garantuje nezavisnost i
suverenost pravosudnog sistema, izjavila je Rahilka Stojkovska, predsednica
komisije zadužene za izbor. Ona je potvrdila da se glasanje za članove Saveta
odigralo bez incidenata ili nepravilnosti. Troje dodatnih članova Saveta biće
izabrano u parlamentu posle otvorenog konkursa, a dvoje članova koje predloži
predsednik izabraće poslanici. Ministar pravde i predsednik Vrhovnog suda takođe
su članovi Saveta, tako da je njihov ukupan broj petnaest. Takav izborni sistem
predstavlja drastičnu promenu u odnosu na dosadašnju praksu. Članove Pravosudnog
saveta do sada je birao parlament, pa su mnogi tvrdili da su taj proces
politizovale političke stranke. 

Voz Priština - Skoplje simbol promene Putnički železnički saobraćaj između
Prištine i Skoplja ponovo je uspostavljen posle šestogodišnjeg prekida
uzrokovanog krizom u regionu. Mnogi su ponovno uspostavljanje železničke linije
pozdravili kao simbol obnovljenih odnosa posle višegodišnje krize u ovom delu
jugoistočne Evrope. Železnički saobraćaj između Prištine i Skoplja obnovljen je
27. februara posle šestogodišnjeg prekida. Mnogi su ponovno uspostavljanje
železničke linije pozdravili kao simbol obnovljenih odnosa nakon višegodišnje
krize u ovom delu jugoistočne Evrope. Za sada postoji samo putnički saobraćaj.
Međutim, članovi poslovne zajednice takođe žele da vide obnovu teretnog
saobraćaja. "Bolji transport znači bolje poslovanje", kaže Besim Idrizi, koji je
povezan sa Kosovom preko svoje kompanije za građevinski materijal, kao i kroz
porodične i društvene veze. "Trenutno se teretni transport odvija isključivo
velikim kamionima. Bolje je prekinuti sukobe i razvijati poslovanje." Proširenje
usluga i na transport robe verovatno će zavisiti od transformacije Makedonske
železnice, čiji se početak očekuje uskoro. Železnička kompanija saopštila je da
će doneti odluku na osnovu nivoa interesovanja. Trenutno putnički vozovi
saobraćaju dva puta dnevno. Na osnovu sporazuma sa civilnim vlastima na Kosovu,
carinska i policijska provera vrši se na graničnom prelazu Blace. Voz polazi iz
Skoplja u 9.40 pre podne i 4.10 popodne. Zaustavlja se u stanicama Skoplje
Sever, Gorce Petrov, Volkovo, Jankovik, Uroševac i Kosovo Polje, završavajući
svoj put u Prištini. Svečano ponovno uspostavljanje linije Skoplje - Priština
održano je u decembru prošle godine, kada je grupa ministara makedonske vlade
otputovala vozom. Međutim, ispostavilo se da su malo poranili, s obzirom da nije
bila uspostavljena procedura kontrole putnika i robe, a nedostajali su i neki
objekti. Zbog toga je došlo do odlaganja početka redovnog saobraćaja. Međutim,
objekti su izgrađeni za samo dva meseca i vozovi sada saobraćaju. Ako počne i
teretni saobraćaj, carinska i fitosanitarna inspekcija poljoprivrednih proizvoda
biće obavljana u Volkovu, oko 10 kilometara od granice. 

Balkanske manjine rade na funkcionalnom multikulturalizmu Manjine širom Balkana
se povezuju i izrađuju dokumente ustavnog tipa usmerene na zaštitu i
zadovoljavanje svojih prava. Cilj koncepta "ustav u ustavu" pre svega je da se
pomogne ogromnoj romskoj zajednici u regionu. Romska zajednica čini najveću
manjinu na Balkanu i -- prema nedavnoj analizi Centra za međunarodni krizni
menadžment i rešavanje konflikta -- njena situacija "u regionu ostaje posebno
problematična i čini se da države nemaju neke namere ili podsticaje da to
promene". Skender Veliju, koji je na čelu romske unije Amaro-Drom u Albaniji,
rekao je da su tamošnje manjine osnovale grupu koja predstavlja Grke, Makedonce,
Srbe, Crnogorce i Bosance i razmatra njihove specifične probleme. "Razmatrali
smo situaciju i postupanje prema manjinama u Albaniji i napravljen je 'ustavni'
dokument u okviru ustava, sa pravima manjina u Albaniji, u poređenju sa ostalim
zemljama regiona", rekao je Veliju za SETimes. On je objasnio da se glavni
zahtevi odnose na jezik, identitet i kulturu. Grupu koja je radila na tom
dokumentu vodio je univerzitetski profesor Kimet Fetahu, član makedonske manjine
u Albaniji, koji je takođe organizovao okrugle stolove sa predstavnicima raznih
manjina. Dokument je upućen institucijama zemlje i međunarodnim telima. "Digli
smo svoj glas tražeći poboljšanje socijalne i ekonomske situacije romskog
naroda, njihovog obrazovanja, zdravstva, infrastrukture, smeštaja,
zapošljavanja, što je postalo deo nacionalne strategije za poboljšanje uslova
života Roma", rekao je Veliju. Milan Antonijević, direktor beogradske NVO JUKOM,
kaže da Romi čine najveću etničku manjinu u Srbiji, a slede Albanci, Bosanci,
Mađari i drugi. Država "ne zna kako da napravi atmosferu u kojoj bi bilo
normalno izaći i [reći] svoju nacionalnost, jer se pokazalo da je državni aparat
sile i represije i dalje vrlo jak, pa se ljudi ne izjašnjavaju onako kako bi to
učinili u drugačijim okolnostima", rekao je on za SETimes. Alma Mašić,
direktorka Omladinske inicijative za ljudska prava u Sarajevu, istakla je da
"samo 3 odsto Roma u Bosni i Hercegovini ima stalan posao. Najveći izvor prihoda
ove etničke manjine je samozaposlenost u sektoru prikupljanja materijala za
reciklažu i recikliranje otpada", rekla je ona za SETimes. Situacija je
drugačija na Kosovu, gde je srpska zajednica postala manjina posle 1999. godine.
"Moj život nije kao što je bio pre. Mi, Srbi, nervozno čekamo da vidimo kakav će
biti status Kosova. Ne volim da me nazivaju manjinom i ne želim da to
prihvatim", rekla je kosovska Srpkinja Milica Marković za SETimes. Bekim Blakaj,
direktor kosovske kancelarije Centra za humanitarno pravo, okrivljuje paralelne
srpske institucije. "Ostale manjine su u znatnoj meri integrisane u kosovsko
društvo, [pa su opet] na neki način više diskriminisane nego srpska manjina.
Srpski jezik je zvanični jezik na celokupnoj teritoriji Kosova, ali to nije
slučaj sa romskim, turskim ili bosanskim jezikom", rekao je on za SETimes. U
Preševskoj dolini u Srbiji Albanci su manjina. "Ako želite da dobijete nešto
[kao manjina] morate to da tražite. Niko vam ništa neće dati ako ne tražite",
rekao je ekonomista Abdula Ahmedi. On je izjavio za SETimes da su najurgentniji
problemi nepriznavanje diploma Univerziteta Kosova, problemi sa priznavanjem
diploma iz Albanije i Makedonije, kao i visoke stope nezaposlenosti mladih i
njihova migracija u Aziju. Antonijević iz JUKOM-a potvrđuje da Srbija tek treba
da pronađe mehanizam za priznavanje univerzitetskih diploma sa Kosova. "Albanci
moraju da imaju neka prava, jer su diplomirali na Univerzitetu Kosova i žele da
rade u Srbiji i to bi trebalo da se ohrabruje", rekao je on. Ferenc Tot je član
mađarske manjine u Vojvodini. "Ne osećam se kao građanin drugog reda, mada je
puno onih koji svakodnevno pokušavaju da me uvere da jesam", rekao je on za
SETimes. Marija Šoentaler iz nemačke zajednice u Vojvodini rekla je za SETimes
da rešenje leži u članstvu u EU, jer će odgovor na to "ko je ko i šta je ko… u
nekom trenutku biti Evropljanin". 

Srpska država i građani suočeni sa dugovima Država i njeni građani suočavaju se
sa ogromnim dugovima, a kraj tome se baš i ne vidi. Mnogi Srbi se oslanjaju na
kredite za plaćanje dnevnih potrepština. Porodica Mrdak živi u stanu u Beogradu
u kojem je većina stvari kupljena zahvaljujući bankovnim kreditima i zajmovima.
"Prvo smo uzeli kredit da odemo na medeni mesec pre dve godine, a onda sam
nasledio ovaj stan i uselili smo se. Okrečili smo ga, kupili nov nameštaj, nov
frižider, popravljali. Nedavno smo morali da kupimo kola zbog bebe, pa smo uzeli
još jedan kredit", rekao je Vladimir Mrdak za SETimes. Porodici će biti potrebno
najmanje pet godina da plati svoje trenutne dugove. U međuvremenu, verovatno će
uzeti još koji kredit od banke za nešto drugo. Ovo je uobičajena priča za mnoge
Srbe. Kada ih pitaju, porodice obično kažu da su opstale samo zahvaljujući
kreditima i pozajmicama. Ali, to ne važi samo za porodice. Vlada je uzimala
kredite od MMF i EU. U nedavnom izveštaju Fiskalnog saveta Srbije procenjuje se
da vlada duguje više od 14,4 milijarde evra međunarodnim kreditorima; privreda
je u dugu od 19,3 milijarde evra, a građani duguju 5,7 milijardi u kreditima.
"Svi zaposleni u Srbiji morali bi da rade besplatno skoro pet godina da otplate
te dugove", kaže ekonomista Milan Ćulibrk za SETimes. Savet, koji je zadužen za
fiskalnu politiku države, obelodanio je da će za otplatu dugova Srbija morati da
izdvoji 5,1 milijaredu evra iz državnog budžeta -- skoro 14 odsto svog BDP-a
"Procenili smo da će državni dug do kraja ove godine dostići 50 odsto BDP -- što
je više nego što zakon dozvoljava", rekao je član Fiskalnog saveta Vladimir
Vučković za SETimes. Prema Vučkovićevim rečima, vlada je već prekršila dva
zakona -- zakon o državnom budžetu i zakon o budžetskom sistemu -- prema kojima
javni dugovi ne bi trebalo da premašuju 45 odsto BDP-a. Međutim, niti postoje
mere i ograničenja kojima vlada može da se primora da se pridržava zakona, niti
prekršioci mogu da se smatraju odgovornim. "Vlada treba da usvoji jasan plan sa
pouzdanim merama kako bi platila dugove u zakonom predviđenom vremenu", kaže
Vučković. Državni sekretar Ministarstva finansija Dušan Nikezić izjavio je za
SETimes da je, mada država jeste zadužena, taj dug u normalnim granicama.
"Finansijska kriza je usporila proces otplate duga, ali mi ga otplaćujemo i
sledimo preporuke MMF o štednji. Planiramo da uštedimo do 300 miliona evra do
kraja ove godine", rekao je Nikezić. Prema ministarstvu finansija, od svih
zemalja jugoistočne Evrope samo su Makedonija i Bosna i Hercegovina manje
zadužene od Srbije. "Srbija treba da koristi nove kredite EU i MMF-a za
investiranje u kompanije koje će se fokusirati na izvoz ili bar nadoknaditi uvoz
i zadržati novac u zemlji", rekao je Ćulibrk. Dok država može da koristi nove
kredite za ulaganje novca i ostvarivanje profita od toga, obični građani nemaju
tu opciju. Njihov novac je unapred potrošen na troškove života i osnovne
potrebe. A, čak će i te dugove biti teško otplatiti. Zbog slabljenja srpskog
dinara, korisnici kredita danas duguju 80 milijardi dinara više nego početkom
godine. 

Kultura i sport: Ivica Kostelić osvojio zlato u trci za Svetski kup Hrvat Ivica
Kostelić osvojio je svoje prvo zlato u Svetskom kupu od 2003. godine. Takođe u
pregledu vesti iz kulture i sporta za ovu nedelju: turski pisac Orhan Pamuk
primio Nobelovu nagradu za književnost, a tri filma iz jugoistočne Evrope dobiće
sredstva SE. (Sleva) Pjerik Burže iz Francuske (treće mesto), Ivica Kostelić iz
Hrvatske (prvo mesto) i Romed Bauman iz Austrije (drugo mesto) dobijaju medalje
posle trke u super kombinaciji FIS Svetskog skijaškog kupa, koja je vožena u
nedelju u Rajteralmu, u Austriji. Hrvatski olimpijski skijaš Ivica Kostelić
zauzeo je prvo mestu u trci u super kombinaciji FIS Svetskog skijaškog kupa,
koja je vožena 10. decembra u Rajteralmu, u Austriji. On je završio sa vremenom
2:08.90, ispred Austrijanca Romeda Baumana sa 2:09.98 i Francuza Pjerika Buržea
sa 2:10.41. To je prva Kostelićeva pobeda u Svetskom kupu od 2003. godine. Tri
filma iz jugoistočne Evrope uvrštena su na listu 12 filmova koji će dobiti
finansijsku podršku iz fonda za kinematografiju Saveta Evrope (SE) Eurimidžis.
Sredstva SE dobiće film srpskog režisera Stefana Arsenijevića "Ljubav i drugi
zločini", film "Svet je veliki i spas vreba iza ugla", bugarskog režisera
Stefana Komandareva i film holandske režiserke Marlen Goris "U vihoru"
(koprodukcija Belgije, Bugarske, Nemačke i Francuske). Hrvatski plivač Aleksej
Puninski osvojio je 10. decembra zlatnu medalju u trci na 50 metara leptir
stilom na Evropskom plivačkom prvenstvu u 25-metarskim bazenima u Hesinkiju.
Puninski je završio na šestom mestu u trci na 100 metara slobodnim stilom. Ovo
je šesta zlatna i ukupno 19. medalja koju je Hrvatska osvojila na evropskim
plivačkim prvenstvima u 25-metarskim bazenima. Izložba radova bugarskog slikara
Svetlina Ruseva otovrena je u sredu (13. decembar) u Beču. Izložba, koju je
organizvala bugarska ambasada, trajaće do 27. decembra. Turski pisac Orhan Pamuk
primio je Nobelovu nagradu za književnost na ceremoniji koja je održana u
ponedeljak (11. decembar) u Stokholmu. Svečanosti je prisustvovalo 1.600
gostiju, kao i švedska kraljevska porodica. Pamuk je svoj rodni grad Istanbul
učinio "nezamenljivom književnom teritorijom, isto kao što je Dostojevski uradio
sa Sankt Peterburgom, Džojs sa Dablinom ili Prust sa Parizom", rekao je na
ceremoniji profesor Horas Engdal iz Odbora za dodelu Nobelove nagrade. U Skoplju
je u utorak (12. decembar) otvoren 4. Romski amaterski pozorišni festival.
Dvodnevnu manifestaciju zajedno su organizovali Asocijacija romske folklorne
umetnosti i Ministarstvo kulture Makedonije. Ove godine na festivalu učestvuju
četiri lokalne amaterske trupe -- Romani bah iz Velesa, Romano thagar iz
Delčeva, Bela Kula iz Kičeva i Romano ilo iz Skoplja. Rumunski grad Sibiu biće,
zajedno sa Luksemburgom, Evropska prestonica kulture u 2007. godini, u skladu sa
odlukom koju je Savet EU doneo ranije ove godine. U sklopu programa rumuskih
vlasti "Sibiu 2007", centralna banka Rumunije pustila je u opticaj srebrni
novčić u vrednosti 5 rumunskih leja -- ili oko 1,46 evra -- posvećen toj
prilici. 

Albaniju zahvata izborna groznica S obzirom da je dugotrajni zastoj oko lokalnih
izbora konačno razrešen, albanske političke stranke pokrenule su svoje kampanje.
Gradonačelnik Tirane Edi Rama govori na skupu održanom tokom vikenda. Tokom
vikenda, dve glavne političke stranke u Albaniji zvanično su pokrenule svoje
kampanje za lokalne izbore 18. februara. Tokom skupa održanog u subotu (20.
januara) u Palati kongresa, levičarska koalicija Zajedno za budućnost, koju
predvodi gradonačelnik Tirane Edi Rama, puštala je pesmu grupe Kvin "We will
rock you" -- kao odgovor na glavnu muzičku temu desničarske Velike koalicije --
"The final countdown". Oko 3.000 članova i pristalica prisustvovalo je skupu
Velike koalicije. Obraćajući se okupljenima, premijer Sali Beriša je rekao
kandidatima da će, onda kada budu izabrani, dobiti snažnu podršku vlade za svoje
projekte. Decentralizacija lokalne vlade ostaje glavni prioritet, rekao je
Beriša. On je takođe obećao rešenje pitanja legalizacije i imovine. Beriša je
formalno prihvatio ostavku ministra unutrašnjih poslova Sokola Oljdašija, koji
će biti protivkandidat Rami u izbornoj trci za gradonačelnika Tirane. U
međuvremenu, govoreći na skupu Zajedno za budućnost, Rama je istakao da je
konačno napravljen levičarski savez -- sa SP i Socijaldemokratskom partijom u
njegovom jezgru. Nije bilo lako stvoriti takvu koaliciju, rekao je Rama, koji se
kandidovao za treći mandat na mestu gradonačelnika. Međutim, posle mnogih
prepreka, sada postoji pravi savez, rekao je on. Početak kampanje bio je
poremećen incidentom koji se dogodio u nedelju u gradu Himari gde većinom žive
Grci. Prema pisanju lokalnih medija, policija je uhapsila troje ljudi zbog
pokušaja opstrukcije govora sadašnjeg gradonačelnika Vasila Bolana iz manjinske
grčke stranke Unija za ljudska prava. Bolano se kandidovao se drugi mandat.
Albanski predsednik Alfred Mojsiju uputio je političkim strankama nacrt Kodeksa
ponašanja vezan za kampanju. On je pozvao političare da urade svoj deo da
osiguraju civilizovanu kampanju i slobodne i poštene izbore. U međuvremenu,
Posmatračka izborna misija OEBS / ODIHR objavila je svoj drugi privremeni
izveštaj, kojim je obuhvaćen period od 1. do 14. januara. U izveštaju se navodi
da se jednim od amandmana na Izborni zakon "… otvara mogućnost promene redosleda
kandidata na listama kandidata nakon što liste registruju relevantne izborne
komisije, kao i posle glasanja". "Iako pravila takvog preraspoređivanja mogu
javno da se iznesu u vreme registracije, to povećava zabrinutost u pogledu
kompatibilnosti takvih zakonskih mera sa demokratskim principima, s obzirom da
se smanjuje transparentnost za birače", navodi OEBS / ODIHR. 

MKSJ osudio bivšeg ministra u vladi Kosova za pokušaj zastrašivanja svedoka
Haški tribunal za ratne zločine u sredu je proglasio krivim bivšeg kosovskog
ministra kulture i njegovog pomoćnika za nepoštovanje suda, zato što su pokušali
da zaplaše zaštićenog svedoka na suđenju bivšem kosovskom premijeru Ramušu
Haradinaju. MKSJ je osudio bivšeg kosovskog ministra kulture Astrita Haraćiju
(levo) i njegovog savetnika Bajruša Morinu za pokušaj zastrašivanja svedoka.
Bivši kosovski ministar kulture Astrit Haraćija i njegov pomoćnik Bajruš Morina
proglašeni su krivim za nepoštovanje suda i izrečene su im zatvorske kazne u
trajanju pet i tri meseca, saopštio je u sredu (17. decembar) Međunarodni
krivični tribunal za bivšu Jugoslaviju (MKSJ). Obojica su "proglašeni krivim
zato što su se svesno i svojevoljno mešali u sprovođenje pravde intervenišući
kod svedoka čiji je identitet bio zaštićen", a koji je svedočio na suđenju
bivšem kosovskom premijeru Ramušu Haradinaju, navodi se u saopštenju tribunala.
U optužnici koju je u januaru podigao glavni tužilac tribunala Serž Bramerc
navodi se da je u julu 2007. Haraćija rekao Morini da otputuje u zemlju u kojoj
boravi taj zaštićeni svedok, nazvan Svedok 2 u sudskim dokumentima, i ubedi ga
da ne svedoči. Morina, koji je bio politički savetnik zamenika ministra kulture
i honorarni urednik kosovskog dnevnika Bota Sot, poznavao je Svedoka 2 i imao
"dva poduža sastanka sa njim". Policija je tajno snimila oba sastanka, navodi se
u optužnici. "Sudsko veće je utvrdilo da je dokazima ustanovljeno izvan svake
sumnje" da je Haraćija "izvršio uticaj" na Morinu, navodi se u saopštenju MKSJ.
On je prihvatio ministrovu nadležnost i sledio njegova uputstva da izvrši
pritisak na Svedoka 2 rekavši mu da su drugi koji su svedočili protiv Haradinaja
kasnije ubijeni. Tužioci su takođe tvrdili da je bivši ministar i suosnivač
takozvanog Odbora za odbranu Ramuša Haradinaja autorizovao Morinino putovanje, a
ministarstvo kulture je snosilo troškove. Sudije su ukazale da se Morina izvinio
Svedoku 2, koji nije popustio pod pritiskom i na kraju je svedočio protiv
Haradinaja i dva druga komandanta Oslobodilačke vojske Kosova (OVK). Suđenje je
završeno početkom aprila. Haradinaj i drugi optuženi Idriz Baljaj oslobođeni su
svih optužbi za ratne zločine, dok je trećem optuženom Lahiju Brahimaju izrečena
šestogodišnja zatvorska kazna. Predmet protiv Haradinaja i ostalih trenutno je
pred Žalbenim većem MKSJ-a. 

Zauzmi pozu: modna sezona na Balkanu Moda širom Jugoistočne Evrope donosi
inovacije, uspešnu industriju najmodernijeg stila i mogućnosti za saradnju preko
nacionalnih granica. Turska manekenka hoda po pisti prvog dana Istanbulske
nedelje mode. Nedelja mode u Istanbulu, jednoj od evropskih "prestonica kulture"
za 2010, donela je premijeru kolekcija jesen - zima i najnovije inovacije u
visokoj modi dvadesetak turskih kreatora. Četvorodnevni događaj, koji je završen
6. februara, sponzorisali su Udruženje modnih kreatora i Istanbulska modna
akademija. Bilo je 35.000 posetilaca, među kojima i američka glumica Meg Rajan.
U decembru je vladalo slično interesovanje za dva najveća hrvatska modna
događaja -- Dove Fashion.hr i Cro-a-Porter, koji su otvorili jesenju sezonu.
Hrvatska modna industrija izbacila je nekoliko novih kreatora koji se trude da
budu originalni, u trendu i inovativni, a istovremeno i privlače klijente iz
džet seta i "obične" muškarce i žene. Nije tajna da ljudi na Balkanu vole lepo
da se oblače i pažljivo prate najnovije modne trendove. Mnogi turisti koji prvi
put dođu u zemlje Jugoistočne Evrope često pomenu da su zapanjeni brojem dobro
obučenih žena i muškaraca na ulici. Bosanska manekenka predstavlja kreaciju
holandskog kreatora Adija van den Kromenakera na Sarajevskoj nedelji mode.
Poznato je da džet set i modni kreatori na Balkanu odlično sarađuju. Poslednji
primer je hrvatska zvezda Severina, kojoj je srpski modni kreator Zvonko
Marković sašio venčanicu. Kreacije viđene na Dove Fashion.hr i četrnaestom
Cro-a-Porter bacile su naglasak na povratak visokoj modi i eleganciji.
Prisustvovala su neka od najvećih imena hrvatske mode, kao što su Robert Sever,
duo Elfs, Hippy Garden, I-GLE, i Branka Donasi. Srpska kreatorka Dijana Pavlov
bila je specijalni gost. "Haljina je naša večna inspiracija jer je smatramo
kraljicom mode", rekle su bliznakinje Morana Saračević i Marija Cicko Karapetrić
iz Studija Boudoir. Njihova kolekcija "Važno je biti Alisa", nadahnuta remek
delom Luisa Kerola "Alisa u zemlji čuda", zatvorila je reviju Cro-a-Porter.
Dvojac Elfs, koji čine kreatori Ivan Tandarić i Aleksandar Šekuljica, prikazali
su kolekciju nadahnutu američkom sapunicom "Dinastija" iz 80-ih godina. Dvojicu
mladih kreatora ponekad nazivaju balkanskim Dolče i Gabanom. U proteklih devet
godina, Sarajevska nedelja mode (SNM) okupljala je kreatore iz celog sveta, sa
dve glavne revije na proleće i jesen. "Uspeli smo ne samo da promovišemo
bosanske kreatore, već i komercijalizujemo lokalne brendove", kaže osnivač SNM
Amela Radan. Četvorodnevni program održan krajem novembra u glavnom gradu BiH
privukao je više hiljada posetilaca. Posle kolekcije italijanske modne kuće
Glamur, usledile su kreacije domaćeg kreatora Admira Karišika, koji je
predstavio kostime koje nose bosanski plesači koji igraju uz latino muziku.
Četvrto veče otvorila je srpska kreatorka Irena Grahovac, sa pretaporte
kolekcijom inspirisanom 40-im godinama prošlog veka. Manekenka na Beogradskoj
nedelji mode. Beogradska nedelja mode, čija je tema ove nedelje bila "Vetrovi
promena" i koja se održava u oktobru, jedna je od najjačih u regionu. Svi
prihodi bili su namenjeni Centru za integraciju omladine. Puno je vremena prošlo
od kako je 1996. godine modni studio Klik pokrenuo Beogradsku nedelju mode po
uzoru na najveće svetske modne centre. Danas, domaći kreatori imaju priliku da
predstave svoj rad, a mladi talenti da se probiju u stvarni svet mode i pokažu
svoje kreacije javnosti. U Rumuniji, kritičari se pitaju u kom pravcu je krenula
moda u njihovoj zemlji. Međunarodni brendovi su sve moćniji i zamenjuju domaću
modu na televiziji, u časopisima i, što je najvažnije, u ormarima kupaca. 

Novi evropski komesari fokusiraće se na ekonomiju Ako je odobri Evropski
parlament, nova Evropska komisija će, kako se očekuje, početi petogodišnji
mandat početkom februara. Predsednik EK Žoze Manuel Barozo opisuje tim kao
"perfektnu mešavinu iskustva i novog razmišljanja". Predsednik Evropske komisije
(EK) Žoze Manuel Barozo saopštio je u petak (27. novembra) sastav svog sledećeg
tima, izražavajući uverenje da će novo rukovodstvo tokom svog petogodišnjeg
mandata pomoći da se Evropa izvede iz ekonomske krize. "Na osnovu kandidata koje
su predložile zemlje članice, pokušao sam da napravim kolegijum koji može da
stvori sveže ideje i novi momentum u vezi sa najvećim izazovima sa kojima se
Evropa danas suočava", rekao je bivši portugalski premijer na konferenciji za
novinare u Briselu. Barozo, koji je postao 11. predsednik EK u novembru 2004,
dobio je odobrenje Evropskog parlamenta (EP) za drugi petogodišnji mandat 16.
septembra. "Uveren sam da će ovaj kolegijum biti odlučan u usmeravanju Evrope ka
oporavku i održivoj socijalnoj tržišnoj ekonomiji koja funkcioniše za sve",
rekao je on. Jedan od ključnih zadataka takozvanog Barozo II kabineta "biće da
se ožive nove mogućnosti koje pruža Lisabonski ugovor", koji stupa na snagu u
utorak. Dvadeset šest novih komesara, uključujući devet žena, treba da odobri
EP. Pored upravljanja budžetom 27-člane Unije, koji je u 2008. iznosio 116
milijardi evra, odgovornosti komisije uključuju izradu novih zakona, kao i
osiguravanje da zemlje članice poštuju zakone i ugovore EU. Sledeće rukovodstvo
EU činiće predstavnici glavnih političkih grupacija u Evropi -- 13, uključujući
Baroza, iz konzervativne Evropske narodne stranke (EPP), osam iz Evropske
liberalno-demokratske i reformske stranke (ELDR) i šest iz Progresivne alijanse
socijalista i demokrata (S & D), stranke levog centra. Trinaest novih komesara
bili su članovi odlazeće EK, ali nijedan neće ostati na starom mestu. Odlazeći
komesar za proširenje EU Oli Ren preuzeće mesto komesara za ekonomske i
monetarne poslove. Njegove nove odgovornosti uključuju sprovođenje budžetskih
pravila i jačanje koordinacije makroekonomske politike bloka. Rena će zameniti
Štefan File, češki ministar za evropske poslove i bivši ambasador u NATO-u. File
će biti zadužen za proširenje, kao i za politiku bloka prema susedstvu. Još
jedno istaknuto mesto u komisiji otići će Dačijanu Čološu iz Rumunije, koji je
imenovan za sledećeg komesara poljoprivrede i ruralnog razvoja, dok će bugarska
ministarka inostranih poslova Rumjana Želeva biti zadužena za međunarodne odnose
i humanitarnu pomoć. Dve druge zemlje jugoistočne Evrope predstavljaće žene u
novoj EK. Marija Damanaki iz Grčke imenovana je za novu komesarku za pomorska
pitanja i ribolov, dok će odlazeća komesarka za zdravlje -- Andrula Vasiliju sa
Kipra -- biti prebačena u komesarijat obrazovanja, kulture, multijezičnosti i
omladine. 

Oni koji su kasno stigli u BiH trebalo bi da ostanu dok se posao ne završi
Dopisnik Southeast European Times-a Ena Latin nastavlja da analizira status
Bosne i Hercegovine u drugom i poslednjem delu svog teksta. Nedavni predlozi da
se međunarodna zajednica povuče iz Bosne i Hercegovine (BiH) nisu rezultirali
promenom situacije. Zemlja je naučila da živi sa neodlučnim međunarodnim
prisustvom i čestim pozivima -- uglavnom motivisanim političkim ili finansijskim
razlozima -- za manjim mešanjem međunarodne zajednice. U svakoj zemlji u kojoj
postoji međunarodna uprava vlada drugačija politička situacija i često je veoma
teško, ako ne i nemoguće, izvući univerzalno primenljive pouke. Dejtonski
sporazum, koji je napravljen u cilju okončanja rata i stvaranja osnove za mir,
morao je da odražava određene okolnosti i politički okvir. Sporazumom je
priznata postojeća podela BiH, ali je ostavljena mogućnost njenog ujedinjenja u
budućnosti. Njime je Beogradu i Zagrebu omogućeno da se i dalje mešaju u
unutrašnja pitanja BiH. Međutim, ceo sporazum je više bio produženje primirja,
nego osnova za pravi mir. Skoro osam godina posle okončanja nasilja, najteža
pitanja sa kojima se suočava međunarodna zajednica još uvek se odnose na jednu
ključnu stvar: da li će postojati funkcionalna država BiH. "Hajde da se ne
igramo jedni sa drugima. Ovde smo imali rat. Želeli smo da se otcepimo i
pripojimo Srbiji, dok su ljudi u Federaciji želeli nezavisnu BiH. Postigli smo
mir u Dejtonu koji su svi prihvatili. Mi sada nećemo ni malo odstupiti od
suvereniteta koji smo dobili u Dejtonu", rekao je bivši član predsedništva BiH
Mirko Šarović. Kao sredstvo koje bi, kroz proces izgradnje mira, moglo pomoći u
obnovi BiH kao normalne države, Dejtonskim sporazumom uspostavljena je
Kancelarija visokog predstavnika (OHR), organizacija koja nadgleda civilne
aspekte mirovnog sporazuma i koordinira rad svih ostalih međunarodnih agencija.
OHR je imala prilično ograničena ovlašćenja i u početku je delovala uglavnom kao
posmatračka misija. Bilo joj je potrebno vreme da spozna potencijal širokog
tumačenja svog mandata, koje bi moglo da se iskoristi za unapređivanje procesa.
Pravi preokret dogodio se u decembru 1997. godine. Na sastanku u Bonu, OHR-u su
data ovlašćenja da donosi zakone, obavezujuće odluke i smenjuje zvaničnike koji
opstruiraju proces. Tog trenutka počela je izgradnja države. Najveći rani
uspesi, postignuti kao rezultat primene Bonskih ovlašćenja, uključivali su
uvođenje jedinstvenih registarskih tablica za vozila, novu državnu zastavu, nove
pasoše, i što je najvažnije, zajedničku valutu. OHR je takođe smenila nekoliko
moćnih ličnosti iz ratnog perioda, utirući tako put reformama. Celokupna klima
počela je da se menja na bolje, u velikoj meri zahvaljujući činjenici da je
međunarodna zajednica preuzela glavnu ulogu u određivanju standarda političkog
ponašanja. Sada je došao trenutak da se razmotri pitanje kako preneti Bonska
ovlašćenja na relevantne domaće institucije. OHR je izašla sa planom
implementacije misije, postavljajući uslove za postepeno povlačenje međunarodne
zajednice. Osnovni princip ovog plana je uspostavljanje funkcionalnih lokalnih
tela vlade BiH koja bi mogla da zamene OHR. Bez obzira koliko su neki u
međunarodnim krugovima možda nestrpljivi, to ostaje jedini put kojim bi trebalo
ići. Povlačenje u ovoj fazi institucionalnog razvoja svakako bi predstavljalo
kockanje sa svim što je postignuto do sada i, kao što je rekao visoki
predstavnik Pedi Ešdaun, kockanje sa budućnošću regiona. Brojne lekcije se mogu
izvući iz iskustva u BiH, međutim tri su najznačajnije. Prvo, misija izgradnje
države uvek je duža i skuplja od predviđenog, ali to nije katastrofalno ako se
na kraju ostvari uspeh. Drugo, mandat ključnih međunarodnih institucija trebalo
bi da bude dovoljno fleksibilan kako bi u različito vreme služio u različite
svrhe, i u svakom slučaju trebalo bi da bude čvrst od samog početka. Treće,
prednosti stečene putem ratnih zločina moraju da se ponište i moraju da se
formiraju kompetentne državne institucije, ako međunarodna zajednica želi da se
povuče mirne savesti. 

Izveštaj: "Velika poboljšanja" sloboda na Balkanu Mada se sloboda širom sveta
generalno pogoršala, nekolicina balkanskih zemalja pokazuje određeni napredak.
Kosovo se pomerilo sa "neslobodne" na "delimično slobodnu" zemlju u ovogodišnjem
izveštaju. Četvrtu godinu zaredom, nazadovanje političkih prava i građanskih
sloboda u 2009. nadjačalo je napredovanje sloboda širom sveta, saopštila je
američka organizacija za praćenje demokratije Fridom haus u svom godišnjem
izveštaju objavljenom u utorak (12. januara). "To je najduži kontinuirani period
pada globalne slobode u skoro 40-godišnjoj istoriji" izveštaja Sloboda u svetu,
kojim su ove godine obuhvaćene 194 zemlje i 14 teritorija. Broj izbornih
demokratija pao je prošle godine sa 119 na 116 i dostigao svoj najniži nivo od
1995, navodi se u izveštaju i primećuje da je došlo do pogoršanja demokratske
slobode u 40 zemalja u Africi, Latinskoj Americi, na Bliskom istoku i u bivšem
Sovjetskom Savezu. "Pogoršanje je globalno i utiče na zemlje sa vojnom i
ekonomskom snagom, zemlje koje su prethodno pokazivale znake [potencijalnih]
reformi, i praćeno je većim progonom političkih disidenata i nezavisnih
novinara", rekao je Arč Pudington, direktor te organizacije za istraživanja. "Da
stvari budu gore, najmoćniji autoritarni režimi postali su represivniji,
uticajniji na međunarodnoj sceni i beskompromisniji". Fridom haus objavljuje
svoju godišnju procenu stanja političkih prava i građanskih sloboda u svetu od
1972. godine. Da bi procenila učinak, ta grupa ispituje izborne procese,
politički pluralizam i funkcionisanje vlada, kao i slobodu izražavanja, slobodu
pridruživanja i vladavinu zakona. Na osnovu ocene svog učinka na skali od sedam
poena, sa tim da 1 znači najslobodnija, a 7 najneslobodnija, svaka zemlja i
teritorija dobila je široko kategorizovan status slobodne, delimično slobodne
ili neslobodne. Nekoliko svetlih tačaka odnosi se i na primetna poboljšanja u 16
od 194 zemlje, a Hrvatska, Kosovo, Makedonija, Crna Gora i Srbija nalaze se među
onima koje su pokazale napredak. "Pet zemalja zapadnog Balkana napredovalo je u
pogledu sloboda tokom godine", navodi se u izveštaju. "Do najprimetnijih
poboljšanja došlo je na Kosovu, koje je napredovalo od statusa neslobodne do
delimično slobodne zemlje, nakon što su održani izbori za koje je ocenjeno da su
u skladu sa međunarodnim standardima i zbog jačanja prava manjina." Kada je u
pitanju Crna Gora, uspešno organizovanje martovskih parlamentarnih izbora,
napredak u usvajanju zakona protiv korupcije i sveukupna stabilizacija omogućili
su da se njena ocena za građanske slobode popne sa 3 na 2 i da se njen status
poboljša sa delimično slobodnog na slobodan. Hrvatska i Srbija su poboljšale
ocenu za politička prava za po jedan poen, sa 2 na 1, odnosno sa 3 na 2.
Napredak Hrvatske rezultat je boljeg tretmana manjinske srpske i romske
zajednice. Takođe je zabeležen zdrav i stabilan višestranački sistem. Kao i u
prošlogodišnjem istraživanju, broj zemalja koje su ocenjene kao slobodne iznosi
89, što je 46 odsto globalnog stanovništva. Sedam zemalja jugoistočne Evrope --
Bugarska, Hrvatska, Kipar, Grčka, Crna Gora, Rumunija i Srbija -- pripadaju toj
grupi. Albanija, Bosna i Hercegovina, Kosovo i Makedonija nalaze se među 58
delimično slobodnih zemalja, koje čine 20 odsto ukupnog stanovništva u svetu.
Broj neslobodnih zemalja se povećao za pet. On sada uključuje 47 zemalja,
odnosno 34 odsto globalnog stanovništva. Više od polovine tih ljudi živi u Kini,
koja takođe pripada ovoj grupi. 

Diplomatski dnevnik: Papa posetio Kipar Hiljade ljudi okupilo se na Kipru da
vidi papu Benedikta XVI. Takođe u diplomatskim vestima: hrvatska premijerka
Kosor sastala se sa zvaničnicima BiH, a španski ministar inostranih poslova
Moratinos potvrdio perspektive Hrvatske vezane za EU. Kipar je bio domaćin papi
Benediktu XVI. Papa Benedikt XVI boravio je u trodnevnoj poseti Kipru, koja je
počela u petak (4. juna). On je izrazio nadu da se razlike mogu prevazići,
ukazujući da je tokom posete bio svedok "tužne podele" ostrva. Predsednik
Demetris Kristofijas sastao se sa Benediktom u subotu i pozvao međunarodnu
zajednicu da izvrši pritisak na Tursku da ukine svoju okupaciju severnog dela
ostrva. Hrvatska premijerka Jadranka Kosor sastala se u subotu (5. juna) sa
članovima tročlanog Predsedništva Bosne i Hercegovine (BiH), sa kojima je
razgovarala o bilateralnim odnosima i regionalnim pitanjima. Kosor je izrazila
podršku Zagreba evroatlantskim nastojanjima BiH. Ona je najavila da će krajem
juna biti održan sastanak hrvatske vlade i Veća ministara BiH, opisujući to kao
priliku da se razgovara o otvorenim pitanjima i da se pokuša da se neka od njih
reše. Hrvatska je na vratima EU i proces pridruživanja bi trebalo da bude
dovršen do kraja ove godine ili početkom 2011, izjavio je u sredu (2. juna)
španski ministar inostranih poslova Migel Anhel Moratinos, čija je zemlja
predsedavajući rotirajućeg predsedništva EU. Hrvatska će otvoriti sva preostala
pregovaračka poglavlja tokom španskog predsedavanja i završiće tehnički deo
razgovora do kraja ove godine, izjavila je hrvatska premijerka Jadranka Kosor
posle razgovora sa Moratinosom. On je doputovao u Zagreb iz Bosne i Hercegovine,
gde je učestvovao na sastanku EU - zapadni Balkan na visokom nivou. Gruzijski
predsednik Mihail Sakašvili sastao se u sredu (2. juna) u Bukureštu sa rumunskim
kolegom Trajanom Baseskuom. Oni su razgovarali o bezbednosnim pitanjima u
regionu Crnog mora. U sklopu dvodnevne posete, Sakašvili se takođe sastao sa
premijerom Emilom Bokom i drugim političkim i verskim liderima. Hrvatski
ministar odbrane Branko Vukelić i njegov srpski kolega Dragan Šutanovac
potpisaće u utorak (8. juna) u Zagrebu bilateralni sporazum o saradnji na polju
odbrane. Šutanovac se u ponedeljak sastao sa predsednikom Ivom Josipovićem. 

EULEKS: Sporazumom će se pojačati borba protiv organizovanog kriminala Misija EU
na Kosovu kaže da će se protokolom potpisanim sa srpskom policijom pomoći napori
za jačanje vladavine zakona, kao i da on ne preti suverenitetu Kosova. Policajci
EULEKS-a rade na kontrolnom punktu Jarinje na granici sa Srbijom. Mirovna misija
EULEKS-a u petak (11. septembra) potpisala je protokol sa srpskim ministarstvom
unutrašnjih poslova, čime je utrt put saradnji u borbi protiv organizovanog
kriminala i krijumčarenja. Dokument je naljutio kosovske Albance, koji kažu da
je narušen suverenitet Kosova. Međutim, EULEKS ističe da iza sporazuma ne stoji
bilo kakav politički motiv. "Aranžmani o policijskoj saradnji sa Beogradom su
tehničke prirode", navodi se u saopštenju misije. "Njihov cilj je borba protiv
organizovanog kriminala i krijumčarenja. To će biti korisno za sve ljude na
Kosovu." Da bi se kriminalci priveli pravdi, moraju se deliti i razmenjivati
dokazi širom regiona i moraju se uspostaviti mehanizmi da se to olakša, rekao je
EULEKS. "Kosovska policija biće u velikoj meri uključena u razmenu informacija",
dodaje se u saopštenju. Protokol ima punu podršku 27 zemalja članica EU i smatra
se značajnim korakom u pravcu unapređivanja vladavine zakona na Kosovu, ukazuje
misija. Većina kosovskih Albanaca i dalje nije uverena u to, jer smatraju da se
radi o ustupku Beogradu na račun njihove nove nezavisne države. Rukovodstvo u
Prištini nije tajilo svoje protivljenje. Predsednik Fatmir Sejdiu i premijer
Hašim Tači u petak su objavili blago saopštenje naglašavajući da Priština nije
deo sporazuma. Aranžmani neće imati bilo kakav uticaj na nezavisnost,
suverenitet i teritorijalni integritet Kosova, istakli su oni. Aktivističke
grupe bile su manje obazrive. Grupa nevladinih organizacija reagovala je na
potpisivanje protokola u petak obećavajući da će organizovati miting 16.
septembra. "Zajedno ćemo reći ne narušavanju suvereniteta Kosova. Ovo je ne
EULEKS-u, a ne EU", navele su one u zajedničkom saopštenju. Američki ambasador
Kristofer Del u ponedeljak je pozvao lidere, institucije i građane Kosova da se
fokusiraju na proces izgradnje države, umesto da se zapliću u pitanja kao što je
protokol o policijskoj saradnji. Dokument je potencijalno vrlo koristan, rekao
je on. "Kosovo je suverena država", izjavio je Del. "Zar ne možemo samo da
prihvatimo to da je Kosovo država i krenemo dalje?" 

Bugarska vojska pomaže u raščišćavanju štete izazvane poplavama Bugarska vojska
pridružila se naporima za oporavak zemlje posle razarajućih poplava koje su
pogodile Bugarsku poslednjih nedelja i meseci. U poplavama koje su u poslednja
dva meseca pogodile Bugarsku poginule su najmanje 24 osobe, dok je stotine grla
stoke uginulo, a 14.000 ljudi ostalo bez krova nad glavom, saopštili su
zvaničnici civilne odbrane. Bugarska vojska pridružila se u ponedeljak (22.
avgusta) naporima za obnovu kuća i infrastrukture oštećenih u poplavama koje su
ovog leta razorile neka područja. Formirano je više od 20 grupa vojnog osoblja,
obučenog za pružanje pomoći stanovništvu u pogođenim oblastima, izjavio je u
petak načelnik generalštaba general Nikola Kolev saopštavajući plan obnove koji
je urađen prošle nedelje. U operaciji, koja će trajati do 31. oktobra, učestvuje
ukupno 900 vojnika opremljenih sa 150 specijalizovanih transportnih vozila. Ako
to dozvole vremenski uslovi, radovi će se nastaviti i posle tog datuma, izjavio
je u ponedeljak novi ministar odbrane Veselin Bliznakov. Prema planu, vojska će
pomoći u obnovi oko 69 kilometara nasipa, čišćenju 58 kilometara rečnih korita i
raščišćavanju više od 8 kilometara puteva. Vojska će takođe izgraditi oko 30
privremenih kuća i više od 450 metara mostova. Vojska je takođe spremna da se
pridruži naporima za obnovu oštećenih železničkih pruga, navodi se u izveštajima
lokalnih medija. Bliznakov je u ponedeljak objasnio da će napori vojske koštati
skoro 3,3 miliona evra. Vojska je otkazala nekoliko vežbi da bi za potrebe
podrške operaciji oslobodila sredstva u iznosu od oko 350.000 evra. Poplave koje
su poslednjih meseci pogodile zemlju, a koje su uzrokovane najgorim kišnim
olujama u poslednjih bar 50 godina, zahvatile su više od četvrtine od ukupno 7,5
miliona građana Bugarske. Prema neposrednoj zdravstvenoj proceni koju je prošlog
meseca izvršila Svetska zdravstvena organizacija (SZO), katastrofa je uzrokovala
smrt najmanje 20 osoba i materijalnu štetu u iznosu oko 515 miliona evra.
Pričinjena šteta samo na infrastrukturi iznosi oko 175 miliona evra. Državna
železnička kompanija pretrpela je gubitak od oko 78 miliona evra. Oko 14.000
kuća širom zemlje ozbiljno je oštećeno, dok je 238 uništeno. Vlasti su u
ponedeljak počele da pružaju pomoć porodicama koje su ostale bez svojih domova,
kako bi im pomogle da pokriju bar deo gubitaka. Svaka porodica može da dobije do
otprilike 500 evra pomoći. "Sa 20.000 ljudi u Bugarskoj kojima su zbog velikih
poplava potrebni hrana, dušeci, vakcine protiv hepatitisa, antibiotici i
sredstva protiv insekata, agencije UN-a nastaviće da obezbeđuju hitnu pomoć",
navodi se u saopštenju svetske organizacije izdatom u četvrtak. UNICEF je
obezbedio ćebad, kuhinjsko posuđe, tablete za čišćenje vode i so za oralnu
rehidraciju, dok je Kancelarija UN-a za koordinaciju humanitarnih poslova dala
donaciju od preko 24.500 evra za koordinaciju reakcije u vanrednoj situaciji.
Eksperti za životnu sredinu kažu da su jaki pljuskovi u kombinaciji sa
neefikasnim i neprikladnim ekološkim merama uzrokovali razarajuće poplave. Među
faktorima koji su pojačali njihovu razornu snagu nalaze se neodgovarajuća
modifikacija i sužavanje korita reka i krčenje šuma. "Šume više nisu tampon koji
upija višak vode", izjavio je u nedelju privatnom kanalu bTV stručnjak za
životnu sredinu Boris Burov. "Zato se obilne kišne padavine nekontrolisano
slivaju u doline i ulivaju u reke, koje su neprirodno modifikovane i nemaju
kapacitet da prihvate talas plime." 

Ljudski faktor rizika Od početka godine u Srbiji je u porodičnom nasilju ubijeno
18 žena. Od 1. juna, od kada se primenjuje novi Zakon o sprečavanju nasilja u
porodici, ubijene su tri žene. Još jednom se pokazalo da institucije, i pored
promena pravnog okvira, nisu u stanju da adekvatno zaštite žrtve nasilja u
porodici. Poslednji slučaj porodičnog nasilja koje se završilo ubistvom i
samoubistvom desio se u sredu, u prostorijama Centra za socijalni rad na Novom
Beogradu. Propusti institucija koje bi trebalo da zaštite žrtve porodičnog
nasilja su zbog mesta zločina još očigledniji. Ako žrtve ne mogu biti sigurne u
samim institucijama koje su dužne da ih zaštite, šta mogu očekivati van
institucija, u svojim domovima, na ulici. Međutim, problem nije samo u tome što
konkretna žrtva nije zaštićena u sredu; problem je očigledno nastao zbog greške
u proceni rizika. Prema saopštenju Centra za socijalni rad, susret između
roditelja nasilnika i dece i te srede je, kao i prethodnih puta, protekao „u
najboljem redu i bez ikakvih incidenata u skladu sa privremenom merom suda”.
Kako poseta koja se završava ubistvom i samoubistvom može da se okarakteriše kao
poseta „bez ikakvih incidenata”? To saopštenje pokazuje da institucije ne vide
problem nasilja u porodici u celosti, što povlači pitanje kako je moguće
adekvatno izvršiti procenu rizika ako se procenjuju samo fragmenti. Ubica je
više puta privođen zbog nasilja u porodici, a zatvorsku kaznu od dve godine je
odležao zbog nasilja nad najstarijim sinom. Kako je navela Bobana Macanović iz
Autonomnog ženskog centra, postavlja se pitanje zašto je bilo neophodno
obezbediti viđanje roditelja nasilnika sa decom prema kojoj je bio nasilan.
Pored toga, prema nekim navodima, ubica je i po izlasku iz zatvora pretio svojoj
supruzi (bili su u procesu razvoda braka), te nije jasno zašto je ona morala da
prati decu i da se na taj način izlaže riziku. Ministar za rad, zapošljavanje,
socijalna i boračka pitanja Zoran Đorđević je najavio da će odgovorni za
propuste biti kažnjeni. Ali u samoj njegovoj izjavi vidimo srž problema.
Đorđević zločin koji se desio u sredu naziva „tragedijom” i „strašnim
događajem”. Taj vid izražavanja, tipičan za opisivanje nasilja u porodici,
ukazuje na odnos prema tim zločinima. Pored toga što se time stiče utisak da su
ti zločini neminovnost, briše se odgovornost zločinaca. Čim odgovornosti
zločinca nema, polje je otvoreno za sve vrste interpretacija, pa čak i za
traženje odgovornosti žrtve. Još jedna stvar je tipična za slučajeve porodičnog
nasilja u Srbiji, a važi i za ovaj konkretan slučaj – žrtvama se ne veruje.
Zločini koji su rezultat nasilja u porodici idu u red retkih zločina koji se
najavljuju, ponekad i godinama unapred. To su retki zločini koje je zaista
moguće sprečiti. Da bi se oni sprečili, mora se verovati žrtvama. U našem,
patrijarhalnom i mizoginom društvu, to ne ide lako. Podsetimo se, kada je
najavljen novi Zakon o sprečavanju nasilja u porodici, komentatori na internet
portalima su imali samo jedan strah: žene će taj zakon zloupotrebljavati kako bi
se osvetile muževima, kako bi ih isterale iz kuće i dovele ljubavnike, kako bi
odvele decu itd. Dakle, očekivanje je da žena koja prijavljuje nasilje u
porodici laže. S obzirom da pojedinci i pojedinke koji treba da vrše procene
rizika takođe žive u istom društvu i deo su iste javnosti, moramo se zapitati
koliko su jasna uputstva koja su im data i koliku slobodu imaju prilikom
procena. Možda bi za početak trebalo dati jedno jasno uputstvo: žrtvi koja
prijavljuje nasilje u porodici treba verovati. Ubistvo u prostorijama Centra za
socijalni rad aktuelizovalo je još jedan problem (o kome se do sada nije previše
govorilo). Ubica je bio učesnik ratova devedesetih i utvrđeno je da pati od
posttraumatskog sindroma. To je utvrđeno kada mu je suđeno za nasilje nad sinom.
Jedna od posledica posttraumatskog sindroma može biti i nasilno ponašanje, pa je
zato kazna bila duža nego što je uobičajeno u sudskoj praksi. I opet se vraćamo
na procenu rizika. Posttraumatski sindrom se ne leči boravkom u zatvoru. Da li
je ova dijagnoza, utvrđena tokom suđenja, zanemarena nakon izlaska iz zatvora?
Ako jeste, mora se videti zašto je nešto što je uticalo na produženje zatvorske
kazne zanemareno kada je trebalo da se odluči o viđanju nasilnika sa decom? Ako
nije, zašto je uprkos tome i uprkos pretnjama odlučeno da viđanje treba da bude
omogućeno, pa makar i u kontrolisanim uslovima? Pored svih mera koje je Bobana
Macanović navela da je Centar za socijalni rad mogao da sprovede – da majka ne
dovodi decu na viđanje, da se viđanje suspenduje – zašto nasilniku nije bila
propisana i mera lečenja od posttraumatskog sindroma? Sasvim je logično da se
prilikom procene rizika utvrdi koji su faktori rizika i da se radi na uklanjanju
tih faktora. Ako je faktor rizika zloupotreba alkohola ili opojnih sredstava,
kao uslov treba postaviti lečenje od bolesti zavisnosti. Ako je faktor rizika
posttraumatski sindrom, kao uslov treba postaviti lečenje od posttraumatskog
sindroma. Nijedna promena zakona ne može sama po sebi rešiti problem, niti bi to
trebalo očekivati. Zakone sprovode ljudi, a ljudi su proizvodi sredine i društva
u kome žive. Korenite promene, kao što je promena odnosa prema žrtvama nasilja u
porodici moraju biti jasno definisane u zakonu, i moraju ostaviti malo mesta za
ljudski faktor, jer je to najveći faktor rizika. 
