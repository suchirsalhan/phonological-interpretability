Ci Kaw Gaambi ak Penku Senegaal ay nguur yu bari toftaloo nañu ci dexug Gaambi
gi, yi ci ëpp solo ñooy Ñaani ak Wuli. Ñoom nag ñu ngi leen taxawal ci xarnub
fukk ak ñeent g.j. Ay way gàddaay yu bàyyikoo ca Imbratóor gu Mali gaa leen
taxawaloon. Yii nguur nag ci ron waawug Jolof gu mag gi lañu nekkoon, ba kero
ñuy nanguwaat seenug temb ci xarnub fukk ak juróom benn g.j. Nguur yii nag
bokkoon nañu ci joqalanteg yaxantu gi ci anam gu sawar. Looloo taxoon ñuy réew
yu naat. Ci bëj-gànnaaru Wuli la nguuri Goy ak Kamera nekkoon. Ki leen
taxawaloon kilifa la woon gu bokkoon ci njabootug Baajli, moo di Salmaan Xaasa,
mi nga xam ne jiite woon na ag nguur ci penku Senegaal. Ñaari nguur yii nag ba
xarnub fukk ak juróom ñeent g.j, dañoo bennoo woon. Buur bi dàkkantalu Tunka la
daan yore. Ci atum 1833 g.j, la ab xare tàkk ci seen diggante, ba moo waral ñu
tàqalikoo. Goxub Gaambi gu kawe gi ak Senegaal gu penku gi séddaliku na doon ay
nguur yu bari, waaye am na ci yu daawul weesu yaatuwaayu as ndëkk. Gi magoon ci
nguur yii ci lu dul sikk moo di Namandéeru ak Faalimi, ñaar yii nga xam ne ñu
ngi leen sosoon ci lu tollu ak ñeenteelu xarnu g.j. Ñu nekkoon nag ci ron
kiliftéefug imbraatóor gu Gana. Am na yeneen nguur yu sosu woon ca la tollu ak
xarnub fukk ak ñatt g.j, ñooy: Siiselaa, Beledugu, Niokolo, Badon, Bademba,
Bundu, Gajaga. Nguur gu mujj gii nag (Gajaga) giirug Sambiira Baccili ñoo ko
jiite woon, la-ko-dale ca xarnub fukk ak ñatt g.j. Nguurug Gajaga dund na ci ag
naataange ngir joqalantey yaxantu ya fa daan am te naataloon gox ba, rawatina
yaxantug tàkk gi. Ci xarnub fukk ak juróom ñeent g.j, yaxantu gi mu ngi
sukkandiku woon ci daakaande. Nguuri Gambi gu kawe gi dañu daan dàkkul seen bopp
cong yi leen seen dëkkandoo yi daan faral a def, jublu woon ci nangu ci ñoom
lenn ci seen i suuf. Ci xarnub fukk ak juróom ñaar ak bu fukk ak juróom ñatt la
ay xarekat yu jóge ci penku dikk soppi nosteg àtte ga fa amoon. Bu ko defee ay
njaboot yu yees daldi tàmbalee sangu (doon i njiit) ca gox ba. Bu dee ca
Siiselaa moom Daansirimaan moo daaneeloon njiitug giirug Siise, daldi wutal
nguur gi weneen tur wu yees muy: Sirimaano. Bu dee ca Beledugu moom, njabootug
Siisoxo moo jële giirug Soomari ci nguur gi. Ca Dantila moom ab nappkat bu siiwe
ci turu Samakoto moo nangu nguur ga, dàq njabootug Samora ga. 

Ci xarnub fukk ak juróom Bawol nguur su ndaw la woon su toppoon Jolof gu mag gi.
Bu ko defee, ag njaboot gu am ag jegeñaale ak buuri Kajoor yi daan ko jiite. Bu
jëkk, nguur googu, ay socé ak ay séeréer, ñoo ko yoroon. Ndax Bawol, benn dex la
woon foofu ci lu doog a am. Boobu jamono, Bawol, amoon na ndox mu bare. Ci
cosaan, dañu ne, Bawol, ku fa jëkk a nekk buur, Xaayamagaan moo doon turam.
Xaayamagaan, ci làkku socé yi la soqeekoo, moo di: buuru gaalam. Ñoom, socé yi
fa nekkoon jamono boobu, seen mamm, Mande lañu baawoo. Ba pare, séeréer yi ñëw.
Ñoom, Fuuta Tooro lañu jóge woon, gàdday ba Bawol, ndax jiyaar ji Muraabituun yi
defoon foofu. Ba ñu agsi Bawol, ci ubbite, dañu daan dëkkandoo ak socé, soog a
leen daq. Ba loolu amee, ñu yilif dëkk boobu. Ci séeréer yi, askan yi ñu faloon,
ñoo doon ñi sant Juuf, Ngom, Caw. Te buur ba ñu daan taan ci ñoom, "Téeñ" lañu
ko daan tudde. Loolu moo amoon, laata nguuru Jolof ñëw uuf dëkk bi. Ci ñaareelu
xaaju xarnu bii la Amari Ngóone xëy di buuru Kajoor ak Bawol ci jenn jamono ji.
Booba la buur bi tàmbalee jiite ñaari nguur, waaye nguur gu ci nekk yor politigu
doxaliinu réewam. Waaye boole gii bari lu mu daa jur ay réeroo ci diggante ñaari
nguur yi, ndax gu ci nekk dafa bëgg a yilif ga ca des. Buurub Bawal nag di Teeñ
ab jataay a ko daa jàppale, bu ñu wéer tabbug ki di wuutu buur bi bu faatoo, ak
fuglug saxal yi buur bi di def. Nguur gi amoon na ab ëttu àtte buy àtte mbir yi.
Mbooleem kuréel yi nag daa nañu fa àttewoo (kuréelug nappkat yi, baykat yi, sàmm
si, boroom mecce yi ak jigéen ñi). Bokkug Bawol ci Yaxantug Tàkk gi taxu ko woon
a deme noonu, ndaxte yooni yaxantu gi rombutoon ci ay suufam. Moom kay dafa
yamoon rekk ci yaxantug tefes gi. 

Ca jamono yu yàgg ya li ëppoon ci giirug Pël ay sàmm yu daan màng lañu woon, di
tuxu ci seen bëgg-bëgg ngir wër ndox ak ñax. Ñu nekkoon di ñu tasoon ci gox yu
bari ci sowwu Afrik, la-ko-dale ca dexug Senegaal ba ca ngéejus Càdd. Ci
diggante xarnub fukk ak juróom ak bu fukk ak juróom ñeent g.j, giir gii def na
fi ay fipp yu Lislaam yu bari yu waral ñu taxawal ñatti nguur ci Senegaal: Fuuta
Tooro - Bundu - Fuuta Jalon. Ci mujjug xarnub fukk ak juróom g.j, am mbooloo ci
way gàddaay yu Foolaan yi génne nañu Fuuta Jalon dem Fuuta Tooro. Koli Tingala
jiite leen. Moo tegoon loxo Fuuta Tooro ci atum 1512 g.j, daldi taxawal nguurug
Fuuta Tooro. Ci atum 1770 g.j, la Sulaymaan Baal def ag jeqiku gu Lislaam. Mooy
gi soppi Fuuta def ko nguur gu Lislaam, Almaami Abdu Buukar jiite ko. Mooy ki
jiyaaroon kontar ay dëkkandoom: Waalo - Taraasa - Kajoor, la-ko-dale ca 1790 ba
1804 g.j. Waaye dañu koo mujj dàq. Ci xarnub fukk ak juróom ñeent g.j, la Fuuta
tàmbalee naaxsaay. Ci lu tollook 1690 g.j, la Tunka buurub Goy may menn mag mu
jóge Podoor aw dog ci suuf. Moo di Maalik Si, dog woowu mi ngi nekkoon diggante
Faalimi ak Gambi gu kawe gi. Ci nii la nguurug Bundu sosoo. Maalik Si daldi nay
jibal ab xare, def it Bundu muy nguur gu Lislaam, daldi safaanu nguurug Goy, gën
a yaatal ag nguuram. Nguur googu nekkoon na di gu naat ci ayug Maalik Si ak i
way wuutoom (njabootug Siisebi). Li ko waral di séqoo yi mu amoon ak Gambi. Ci
lu tollook 1727 g.j, la ag giirug Pël ca Fuuta Jalon jógoon. Karamoko Alfa jiite
ko, soppi gox boobu it def ko nguurug Lislaam. 

Li gën ci li nit njëkk a amal ci wàllug xam-xam mu ngi xewe ci Goxub Afrig. Ci
lu gën a leer, ca Isipt gu yàgg ga la nit ku ñuul yóbboo ag nite (l'humanité) ba
àggale ko ci xam-xam. Booba la joxee firnde ci ne xam-xam du moomeelug wenn
xeet, du caagéenu benn gox. Gëstu yu boroom xam-xam bii di doomu Senegaal, di
Seex Anta Jóob, maye nañu manees a saxal am-amu xam-xam bii di "xeetu nit benn
la". Ñoo bokk fu ñu bawoo, te xayug nit ku ñuul (la civilisation négre) moo
jiitu ci xay yi. Taariix mu ngi nuy jàngal ne xam-xam ak xarala dañoo gàddaay
dem ca goxub Tugal, jaare ko ca Geres. Bi mu mujjee di pujub àdduna bi ci wàllug
xam-xam ak man-man, Tugal dafa daldi samp boppam niki digg (centre) bu coste ak
pentug nit (créativité humaine) waaye mukk mu di bu ag muusam. Ndax ag muus
caadaa koy ëmb, te mooy fi nitug Afrig ki aaye, fi ko may mu jàmmaarloo ba tëyye
màndargam caadaam, ak manmanu pentam gi nekk ci ag nekkam. Ontologsi
(L'ontologie) mbaa xam-xamu xalaatu nit ku ñuul ku Afrig mandargaalees na ko ni
ko Meetar Wàdd wonee ca xalaatu "jëmmam ba" (sa "physicité"). Màndargam xalaatub
nit ku ñuul ku Afrig, moo di ne dafa di tay tabax ci cëslaayul yëg-yëg ak
wormaal, séqoo gu nit ak dénd bi. Loolu mooy wone nitug Afrig am na ay ngënéel
yuy kojug nekk yu mu jëfandikoogul. Ngënéel yii ci Afrig alal ju gànjaru lañu
ngir gaawug yéegam ci biir ag gëstoom ñeel ñall (raccourcis) yu jàmme ngir dab
yeneen réew yi. Seen jéegoy njàng yu am solo yi nu def ci Dara yu Kawe yi, ku
mel ne Abdulaay Wàdd, Seex Anta Jóob Modibo Jara, wone nañu rëy xelug nitug
Afrig ak ag neexug xelam. 

Poroxaan 2011: Soxna Jaara Mariyama Buso royukaayu jigéenu jullit Soxna
Mariyaama Buso ñu koy dàkkantale, ci jikko, Jaaratu-l-Laah (dëkkandoob Yàlla bi)
gane àdduna ci atum 1833 ci as ndëkk su tudd Gollere ca Fuuta, génn àdduna ci
atum 1866 ca Poroxaan. Soxna Jaara Buso mom Sëriñ Hamaat Buso (baayam) ak Soxna
Asta Waalo Mbàkke (yaayam), cosaano ci askanu Sëriif goo xam ne calale ga dem na
ba ca Imaam Hasan mom Imaam Aliwu mom Abii Taalib ak Faatima mom Muhammad
Yonentub Yàlla (jàmmi Yàlla ci ñoom). Mu dondoo ci loolu ag cell ak ab yar ba
war ci doomi soxna jële ko ci waajuram wu jigéen. Soxna Asta Waalo Mbàkke doon
ab jàngalekatub Alxuraan ak xam-xamu diine di yare ci Lislaam rawatina ci
Tassawuuf, mu juddu ci loolu. Yaayam ju farlu jooju yar ko ci. Am njàngam ak ab
yaram: Soxna Jaaratu-l-Laahi Buso jànge na Alxuraan ci aji / way-juram wu jigéen
wu séll wa te sàmmu, te doon senn soxna su ame taxawaay bu mat sëkk ci Lislaam
ci jàngale ak yare, niki Sëriñ si, ba mokkal ko ci anam gu sell te sax ci jamono
yi muy am fukki at ak ñeent (14 at). Mu jàngal ko it xam-xamu diineem niki
jennal Yàlla (Tawhiid), àttey Lislaam ak aw yoonam (Fiq), séllal ak jaamu ngir
Yàlla doŋŋ (Tassawuuf), ba mu wattu leen na mu ware. Mu yar ko it ci Lislaam, ci
jàng Alxuraan, ak jëfe ab xam-xamam. Mu yar ko it ci ngor, muñ, nangu, ak jépp
jikko ju ñu taamu ci as gor rawatina bu di ab jullit. Ba mu mujj di ku xarañe
bépp xam-xamu Lislaam, te it di kuy jëfe ngirum Tassawuuf ci anam gu xóot. Ak li
dund gi di gàtt lépp (33 i at) de moona téewul ci ag farloom bind na Alxuraan
ñeen-fukki yoon ci yoxoy boppam (40 i kaamil) ba mujjoon di ab jàngalekatu
Alxuraan ci taaral mbind. As lëf ci ay jikkoom ak i meloom: Soxna Jaaratu-l-Laah
Dëkkandoob Yàlla bi ci ag céll ak ag sàmmu, di ab jullit bu di doomi jullit. Mu
nangu te seere ni: Amul jenn Yàlla ju dul Allaa. Yàlla aji sàkk ji yélloowul
wayjur, mbaa doom, ëppante naak di bokkaale ak kenn. Moo di dégg, moo di gis.
Muhammad (jàmmi Yàlla ak xéewalam ci kawam) ndawul Yàlla la. Ndaw lu mu jox
Bataaxal bu ñeel nit ak jinne. Mu nangu te jàpp ni Lislaam rekk mooy diine. Gëm
téerey asamaan yépp te nangu ni Alxuraan a leen wuutu. Gëm dogal te di ko
rafetlu. Gëm malaaka yi ak lépp li aju ci ngëm... Mu nangoo julli, nangu woon a
joxe azaka, nangu woon a woor, nangu woon ni aj war na ko aw yoon. Soxna
Jaaratu-l-Laah doonoon as gor su di doomi gor, di ku sàmmu, ragal Yàlla, gëm
Yàlla di ko jaamu. Mu doon ku sopp Yonent bi, bëgg ab sëriñam di wëye ay
ndigëlam. Mu doon ku fonk ay bokkam te nawloo leen, di ab jullit bu koy jëfe. Mu
di as gor su gore, di doomi Soxna su soxnaa. Mu di ab jàngkat buy jàngale, di
boroom xam-xam bu ko daan jëfe. Mu di boroom Alxuraan ci bind ak ci wattu, doon
ku nangu te man a muñ. Mu doon ku yaru te daan yare, doon ku ñime njaboot te
daan leen taxawu. Mu doon it jigéen ju maandu ci gépp anam, ku daan dunde
Lislaam. Ci lu dul weeru koor, baaxoo woon na di woor, koor yi ñu taamu ci at
mi, ak i koor yu mu tegoo woon. Tegoo woon na it di jàng téereb
Dalaa-ilul-Xayrâti bu Imaam Jazuuli, di ab téere bu ñu taamu te fees dell ak i
julli ci Yonent bi (jàmmi Yàlla ci moom). Li am daal, ay waxtoom ci jàng
Alxuraan ak tari ko la dëkke woon mbaa julli ci Yonent bi, ngir ndigalul Yàlla
la. Moom daal ci gàttal mooy way-jur wu jigéen wu Seex Ahmadu Bàmba, Xaadimul
Xadiim. Te Aji-bind ji (Yalla) nee na: Suuf su teey / nangu dina génne kéeman ci
ndigalul boroomam. Muy li Wolof naan: Kéwël du tëb doom jay bëtt. Kon daal loolu
rekk doy na ay jikko ak aw tagg, ndax bàyyi doom ju mel ni Seex Ahmadu Bàmba ci
ag céll ak ag sàmmu, wéetal Yàlla, te jox ko léppam, xam, xàmme di xamale,
nangul Lislaam, yaru lool di yare, jigéen ju ko ame làmboo mbooleem jikko yi ñu
taamu... Soxna Jaara Buso ci pénc mi: Niki jigéen ñépp, baaxoo woon nañu jigéen
ju mat a dem kër, ñu fàggul ko boroom kër, ak it teewal ko ngir man koo dénk
waxi njariñ, ak yee ko ci àddina xamal ko ni it, fa nga jëm sa ab sang nga fay
fekk, bu la Yàlla booleel, xamal ko it ni, ngërëmul Yàlla ak ag payam, ak doom
ju raw i maasam, ñeel na soxna si ànd ak boroom kërëm ci li neex Yàlla, nangoo
muñ, nangu, te di wéy ci ay ndigël. Niki noonu lañu ko defale Soxna Jaara ci bi
mu ci tollee, fàggul ko te tànnal ko ab sëriñ ci anam ga mu gëne, ak ci melo yi
sax ci diine. Mu déglu it wax yu am solo yooyu ak soññee yooyu, ci ag teewlu,
dégg ak topp. Waaye ci yaru gi mu yaru ci xamlu Yàlla ak di jéem a xàmme, ak
xalaat yu sori yi sufiyànke yi baaxoo. Nee nañu ci loolu, bu ñu koy jaarale ci
yii, mu ubbi kaamilu Alxuraan bi mu baaxo yor, ngir def ab natt, yam ci waxi
Yàlla ji naan: Mohammad nekkul di baayub kenn ci yeen waaye kay ndawul Yàlla la
te di Yonent bi mujj. Lii déy màndarga la mu yaatu te bari maanaa te doy kiimaan
ci way-xalaat yi. Ci loolu mu dogu te jaayante ci topp ab sëriñam ci jëmmam ak
ag ruuham (ndundam) kemm kàttanam ngir Yàlla doŋŋ, te di ku sàmm ay wareefam, am
kersa ak ag topp gu matale ñeel boroom kërëm. Nu indi fi ag pàttali. Sëriñ
Muhammadu Buso bokk ak Soxna si yenn way-jur. Bi mu tollee ci wut kër dafa dogu
ni: Bu ma wóorul ni doom ju ma am wàlliyu lay doon duma samp kër cey! Pas-pas bu
ni mel déy, la soxna si ame bi muy dem kër. Soxna Jaara Buso doonoon soxna su
Maam Moor (Anta Sali) Mbàkke. Soxna Jaara nag bokkoon ci askan wu di boroom
barke. Yàlla dénk leen am-am, te Yàlla def Maam Moor Anta Sëli mi mujj di boroom
këram bokkoon ci askan wu seen wërsëg melul noona... Am na waxi Sëriñ Tuuba juy
wéral loolii: Am na bis am góor gu ñëw ci Sëriñ bi, mel ni ku yàkkamti lool.
Sëriñ bi ne ko: Diw, fàttewuma sama nag wa. Daldi ni: Jëmm jii de ba may gën di
gone bind naa ab Kaamil, di ko jox saa baay Sëriñ Moor Anta Sali. Mu ni ma:
Xanaa nga yobbu ko Saalum ngir man ci a am dara, - lu man a jëm ci kër gi. Sëriñ
bi nee na: Ma dem Saalum di ko weceeku, di wër ba am ku ma ko diktal. Mu ni ma:
aah, ndongo li, man déy soxla naa ko lool ndax bindiin wu taaru wi, waaye xaalis
de yoruma ko, te xam naa li ma yor ab dongo du ko war a soxla. Mu ni ko: Aw nag
de laa fi yor. Sëriñ bi ne ko: aah, aw nag moom lu ko yobbu dina jafe. Nee na:
nag woowee góor gii moo ko ni man naa la ko jiitalal. Sëriñ bi nee na ma warlul
ko Àjjana ak guddu-fan. Mu ni góor gi: "gis nga sama ndëel ya? Mu ni ko: "aah,
gis naa benn bi de muy gudd fan gi, bi ci des kay a ma wóorul". Sëriñ bi ne ko:
"Waaw! Bi ci des it noonu rekk, bul ko sikk! Ci wax jii manees na cee xame ni
Yàlla dénku leen woon alal ju ñu man a gis. Waaye xanaa ñuy ay jaamukati Yàlla,
di ay boroomi xam-xam yuy jëfe seen i xam-xam, di ay jullit te doon i gor, sàmmu
te ragal Yàlla. Ci yii jikko daal la kilifay Soxna Jaara Buso xool, ba nangu faa
maye seen doom. Soxna Jaara it ci yooyii jikko la xool ba nangul ko. Loolu it
masul di feeñ ci seen ab ànd, xanaa ànd ak moom ci dooleem ñuy dund ci sutura ak
ngir Yàlla. Mu jàppe ko ni ab sangam di topp ay ndigëlam ci anam gu yéeme.
Misaalum nittali bu siiw bii te doy kiimtaan, ñu ni: Am na bis Maam Moor Anta
Sali di takk aw sàkket teyeloo ko sàkket wa, dugg ci biir neeg bi, (xëy na ngir
jël lu mu takke sàkket wi) faf Yàlla dogal mu dugg rekk, Yàlla sóob ab taw, mu
far toog ca néeg ba. Nee nañu: ba ci fajar gi Mame Moor génn fekk Soxna si mu
téye sàkket wa. Mu ni ko: Aaah, yaw de xanaa fii la la taw bi fekk. Mu ni ko:
Waaw! Lu tee bi muy taw nga dugg ci biir, man de jàppoon naa ni yaa ngi ci biir.
Soxna si ni ko: Sa ndigël a ma ko teyeloo woon te ba léegi ndigël jógewaatul ci
yaw bàyyiloo ma ko... Lii déy yéem na ma, te war a man a yéem waa jamono jii, ci
lii nu mu man a ame. Soxna si it liggéeyub kërëm moom rekk a ko daan defal
boppam, di ko def ca anam ga mu ware, boole ko ak matal jaamuy yàllaam. Muy
jaamu Yàlla ci topp boroom kërëm ak dabu ag càkkutéefam. Gannaaw Maam Moor ab
sëriñam dafa xawoon a jëm mag, te fi ñu nekkoon xaw a àlle, ba tax sedd ba xaw
faa tar, daan na ko fàggul matt mu muy jaaroo, ngir mucc ci sedd boobu nga xam
ni baaxul ci mag. Ba bis (xay-na matt jafe na ko), ngir bëgg a matale càkkutéefi
boroom kërëm, tax mu dàjji gaal gi mu daan denc i mbiram ngir taalale ko ab
sëriñam. Noonu it la ko waykat ba waxe Seex Sàmba Jaara Mbay taalubeb Sëriñ
Tuubaa. Soxna Jaara nee nañu: Masul a jóg ci di dimbalante ñeel waa pénc mi, ci
di taxawu ak di dundal jirim yi ak néew-gi-doole yi ci lu dul di sàkku ag cant
ci nangukat yi, xanaa ngir jëmmi Yàlla rekk. Waxees na ni ci loolu la jële turam
wii di Jaaratu-l-Laahi (dëkkandoob Yàlla bi). Soxna si ak njabootug boppam: Ci
loolu Soxna si Yàlla may na ko ci sëy bu barkeel boobu, ñeenti doom, yoo xam ni
dinanu sawar lool ci tudd seen i tur, ak wax as tuut ci seen i jikko yu kawe. Nu
lime leen nii: Ab taawam mooy Maam Moor (Jaara) Mbàkke (Boroom Saam walla Magi
Mag) mom Sëriñ Moor Anta Sëli Mbàkke ak Soxna Jaara Buso. Mu doon ab jullit bu
di doomi jullit, di as gor su di doomi gor. Mu doon ku sàmmu te ragal Yàlla,
daan jàng ak a jàngale Alxuraan, ci anam gu yéeme. Mu daan jàngale it bépp
xam-xam bu aju ci diine. Nee nañu saxoo woon na guddi gu ne téeméeri ràkkaa (100
i ràkka) noppi jàng Alxuraan ba mu mat. Bi mu fi bawoo Sëriñ Tuuba seereel ko
ni: Man déy Sëriñ Mbàkke Kajoor ak Sëriñ Moor Jaara rekk laa mas a gis kuy dugg
ci bàmmeel te yobbaalewu fa bàkkaar. Loolu di tegtale cofeel gu Sëriñ bi amoon
ci moom, ak rawatina nag di nu xemmeemloo yoon wi mu jaar ba am loolu. Gi ci
topp di Sëriñ Habiibu-l-Laahi Mbàkke mom Sëriñ Moor Anta Sëli Mbàkke ak Soxna
Jaara Buso, doon ab jullit bu di doomi ñaari jullit, di as gor su di doomi ñaari
gor. Sëriñ Tuubaa seereel na ko ni: ku amoon ab cér bu kawe ca Yàlla la. Ba
jamono yi mu nekkee, moom Sëriñ Tuubaa Njaaréem (Diourbel, 1912 - 1927), baaxoo
woon na di dem Xuru Mbàkke di ziyaare bàmmeelam. Teg ci Soxna Faatima Mbàkke mom
Sëriñ Moor Anta Sëli Mbàkke ak Soxna Jaara Buso, doon ab jullit bu di doomi
ñaari jullit, di as gor su di doomi ñaari gor. Ndeysaan, moom nag ag dundam lu
gàtt la ci ay at, dellu na ci Aji-sàkk ji ci jamonoy ndaw. Seex Siidiya Gànnaar
di ab wàlliyu ca Gànnaar seere na ci moom seere su rëy. Teg ci nag, sunu waa ji,
ki sunu làmmeñ ak sunu ay cér dul deñ ci di ko tudd ak di ko liggéeyal, ki nga
xam ni jur ko rekk doy ay daraja. Mu di Seex Ahmadu Bàmba Mbàkke
Xaadimu-r-Rasuul mom Sëriñ Moor Anta Sëli Mbàkke ak Soxna Jaara Buso, doon ab
jullit bu di doomi ñaari jullit, di as gor su di doomi ñaari gor. Di ab mujaddid
bu Lislaam, doon liggéeykatub Yonent bi, gëm Yàlla daan ko jaamu, sopp Yonent
bi, daan roy sunnaam, bëgg ko lool mbëggeel gu amul dayo, saxoon ci daan ko
liggéeyal. Moom daal nu bañ a sori ci jëmm jii, ndax Seex Saliwu Mbàkke nee na:
ku ñépp xam, wax ci tuuti doy na! Kon nu xelu te yam foofu. Diggante Soxna Jaara
ak Sëriñ Tuubaa: Bu ñu delloo ci mbindum Seex Muhammadu Basiiru Minanul Baaxil
Xadiim ma nga ca naan: Soxna si ku manoon a yare la. Daan na yar ag njabootam ci
di leen fàttali ak a nettali xistay gaa ñu baax ña, di leen ko jàjje ak di leen
xamal la ñu def ba yelloo seen may yooyii, di leen yar ci yu ni mel, di leen ci
nàmptal. Loolii nag moo di wareef wu jëkk wi di dox ci diggante way-jur ak doom
ja, soxna si matale ko lool. Loolu topp na sunu sëriñ ba. Waxees na ni jaarul ci
po doonte gone baaxoo na ko, waaye nee nañu am powam moo doon, julleentu,
jàngantu Alxuraan, ak a bindantu... Te loolii kat la ko yaayam ju séll jii, ku
ne ni woon siiw muy sa jos, nàmpatale. Soxna si ci ag maandoom, bi Sëriñ bi di
gone daan na def ay xarbaax mu koy yëg di ko gis, waaye Sëriñ bi dafa sàkku ci
moom ngir mu bañ koo yegge baayam walla mbooloo mi. Soxna Jaara digganteem ak
Seexul Xadiim weesu na rekk saahir (lu feeñ) soosu, waaye sar na ba ci baatin bu
sax te keemtaane. Bari na ay nettali yu koy saxal sax, waaye nu tànn ci rekk bu
Sëriñ Abdu Lahad Mbàkke ngir ag dëggoom. Mu ni: Ba ñu dugalee Seexul Xadiim ci
puq si woon ci Ndakaaru, mu xat lool, sëfees ko ak i ràbb ak i fital, ndeysaan,
Soxna Jaara fekk na ko fay ko mastawu di ko ñaax. Soxna si di ko fàttali la mu
ko yare woon, muy di xool ca gaa ñu baax ña wéy, ak la ñu dajoon ngir yelloo
seen i cer. Yonent bi feeñu na ko di ko ñaaxe Amsatu, naan ko: Xoolal Amsatu
(jàmmi Yàlla ci moom) di ab Sahaaba bu jàmbaare ak rayiin wu ñaaw wu ñu ko ray.
Loolu la Sëriñ Muusaa Ka naan: nee na keroog gis na fa sunu maam Jaara, mu di ko
ñaax te di ko dolli ay daara. Njool Màkka naan ko xamalal Sahaaba bu tudd Amsatu
lan moo di Xitaaba. Sëriñ bi nag, ku fonkoon Soxna si la te daan ko wormaal.
Dëkk bii mu nekkoon di Poroxaan dafa mujjoon gent, waaye Sëriñ bee ko dekkilul,
lépp ngir worma ak fonkeel ak bëgg noo baaxe jeexiti soxna si. Xabru ba it
reeroon na, ba xameesul fu mu nekkati, waaye Sëriñ bee jox ndigël Sëriñ Mbàkke
Gani Buso, doomu nijaayam, ngir mu seetal ko te saytul ko barab boobee. Sëriñ
Mbàkke Gani Buso def ay yitte, ba dégg ab pël bu ko xam. Mu ànd ak moom ñu wër
ba gis ko, mu koy taxawu ci ndigëlul Sëriñ bi. Ginnaaw bi mu tàbbi ci loxol
Sëriñ Muhammadu Basiiru Mbàkke, mu koy taxawu ba ni mu fi jógee. Noonu it la ko
ag njabootam di taxawoo ba fimne. Am na sëriñ bu sàmmu woon, ragal Yàlla, di ab
jàngkat te di ab jàngalekat, muy Sëriñ Sàmba Mareema Saa-kokki, doon wóllare wu
Maam Moor Mbàkke, sëriñu Soxna si, wayoon na ay woy ci Araab ngir seere jikko yu
sell te rafet yu mu gis ci Soxna soosii di soxnas wóllareem, Soxna Jaara Buso.
Way yooyu waxees na ni lu Sëriñ bi fonkoon la, daan ko yër lu bari, ba mujj gi
mu wayluwaat ko ngir ag yaatal. Loolu lépp di tektale ag cofeel ak ag fonkeel gu
mu am ñeel way-jur wi. Waaw kon ana lu tee ñi dëkk ak moom xëntewoowuñu jéem a
mel nii? Ana lu tee nu gaaral aw doxiinam ak i jikkoom ci kanamu sunu ag
njaboot? Lu tee nu jàppe ko royuwaayu askan wi ñeel soxna yépp? Waaye fimne ak
lii lépp tudd ci sunu aw làmmeñ Àllin Situwe Jaata mbaa ñu mel ni niki royuwaayu
jigéeni réew mi moo di lu ràññeeku, te di lu dajale ba ñépp man ko a wax ci
barab yépp it. Waaye tudd sunu soxna yi moom, dafa mel ni lu informel la te it
ku ci nekk ña féete ak yaw rekk a di tudd sa aw tur, di wax sa ay jikko, di la
misaaloo. Ba mujj sax ñu di am ag pasu ci tudd leen ngir bañ ñu ni fii nga bokk
mbaa fee. Nangu naa ag bañam ak ag njàmbaaram ci kanamu notaakon yi. Waaye matul
ab royuwaay sunu jigéen ñi ci wàllu diine, ndax wax dëgg Yàlla nag, moom dafa
amoon ay gëm-gëmi boppam, muy la maam ya daan dund muy ag xërëm (animisme).
Bokkoon na ci xeexam bi gënoon a rëy, delloo askan wi ak di leen xelal ci ñu
dellu ci jaamu li fi maam yi bàyyi woon, te bàyyi diine yu bees yi fi ganesi
(Nasaraan, Lislaam, añs...). Wax dëgg kii ak lu mu jàmbaare-jàmbaare matul
royuwaay ñeel sunu soxnay jullit yi ngir ab pas-pas moo war a jëkk ci ag roy, te
wuute nañu ci. Kon daal ku mu neex yamal ci di ko sargale li mu def rekk, ak
taxawaay bi mu amee woon ci kanamu tubaab yi. Loolu mu gëmoon it nag du ab gàkk
ci moom, ndax ci bañ gi mu doon bañ kenn moom nu rekk la ko tegoon, tax mu
bañaale bépp diine bu fi nar a jële li fi nekkoon. Waaye ginnaaw diine yooyu nag
noo ko tànnal sunu bopp ginnaaw bi, nanu ci farlu te roye ci ñi ci nekkoon
waliif keneen. Ma ni nanu bàyyi par-parloo te yeewu, génn ci ag fasu, dugante,
xam sunu ay nit, xam seen i jëf, seen i melo, xam li nuy jariñ nu jëfandikoo ko.
Waaye kii fee la bokk ak fii bu mu nu tee xamale sunu soxna yu yéeme yii ci ay
jëf, di yi ñu taamu te war leen a jàppe niki ay royuwaay, ñeel askan wépp, te di
jàngale jikkoy Soxna yii ak seen ab taxawaay ci njaboot gi ak pénc mi. Ngir nu
man a am pénc mu dal te bari jàmm, bari jaamukati Yàlla, di ay jullit, yu sàmmu,
sàmm seen ngor, di dund ci sutura, te mucc ci tooñ... Lii daal lañu di sàkku ci
Yàlla mayaakon bi. Kii nee na: Man de soxna laa te ab jullit laa, waaye nii
Soxna Jaara mel manuma koo mel? Wax nga dëgg kay! Waaye bu la loolu tax a sàggan
mukk ba doo def kem sa kàttan te defe fi nga toll. Ndax kat, bu ñu nee ku ñëw
Tuuba dinañu faj sa aajo, sëriñ si ak taalube yi ñépp ay jógandoo wuti Tuubaa.
Ñi yor wata taal ko. Ñi yorul wata paas dem. Ñi yorul paas dox wuti Tuuba. Ku di
xalaate nii de doo nangoo tële dara lu sa moroomu nit def ndax danga di defe ca
na nga ko mane rekk ak sa tolluwaay. Li ci des Yàlla aji-tedd ji moo koy
mottali. Dama di wax ni: Yàlla laaju nu nu gën fi waaye li mu nu laaj kay mooy
nu def sunu kem kàttan! Kon nanu farlu te xam ni nag Yàlla xam na li nu man. Bu
nu ko deful rekk danoo lànk, te jaam bu lànkal boroomam ab atteem leer na. Nu
leen di ñaanal Yàlla màggalug jàmm, ak i xeewal ak pajug aajo, ci bis bu tedd
bii di màggalug Poroxaan, dees na ko fàttalikoo jëmm ju tedd, di soxna su nu
taamu, Soxna Jaara Buso. 

Njiitu réew mi, Maki Sàll, tënk na léegi ci 8 at jéle ko ci 5, digub at yi oto
yi di dugg Senegaal te di jóge bitim-réew war a am. Mu ngi ko dogale ci jotaayu
jëwriñ yi amoon alxamis ci Ndakaaru. Moom (Maki Sàll) xaatim na dekkare n°
2012-444 soppi bu n° 2001-72 bu 26 samwie 2001 jëm ci dugal daamar ci biir réew
mi. Dekkare boobu dafa di tënk léegi ci 8 at jéle ko ci 5 at yi oto yi di duggu
Senegaal war a am. S. Sàll dige woon na ci baatum dagaan ne dina ko def bu ñu ko
tegee ci boppu réew mi. Daamar yu ëpp 10 at a ngi daw ca Bennoo-Réew ak ca
Tugal. Lu tax, daamar yooyu mënuñoo daw ci Senegaal? Loolu la waxoon. Dogal
booboo ngi tukkee woon ci nguurug Abdulaay Wàdd, ngir yeesal pàrku daamar yi te
aar kéew gi ci saxaar su bon si di tukkee ci oto yu màgget yi. Teewul, mu
doonoon dogal bu doomi réew mi yi nekk Tugal ak ca Bennoo-Réew naqarlu woon.
Waaye, nguur gi dëggër rekk ci fi mu jàppoon, naan dogal bi tax na njayum oto yu
yees yokk ci ja yu biir réew mi. 

Milyoη ak 450 junni ay toni jën ñoo di jaar at mu nekk ci géeji Senegaal yi.
Jëwriñ ji yor Koomug Géej gi, Xureysi Caam jibal na ne at mu jot 1 Milyoη ak 450
junni ay toni jëni biir géej dinañu di jóge géeju Kap-weer jaar ci sunu géej yi.
Xureysi Caam mi doon àddu ci surnaalu 12 w bu Rfm, leeral na ne jën yooyu dañuy
njëkke jaar Giné-Bisaaw, Gàmbi, Senegaal, Moritani, Marok door a dëppaat. Bu ñu
egsiwaatee Moritani, te nappeesu leen, dañuy dee. Teg na ci ne: am na 1 milyoη
ak 450 junni ay ton yu doomi réew mi mënul a napp, ndax amuñu jumtuwaay yu ko
mën a napp. Jëwriñ jee ngi laaj: Ku di napp toni jën yooyu? Ay bato wëyyu ñoo
koy napp, bato yu xarala lañu, gaaw lool te mëneesu leen a teg loxo. Loolu lanuy
ñàkk at mu jot. Ndax jaadu na nguur gi di seetaan woowu yàqute, déedéet. Nee na,
xalaat nanu ren, jàppandal ay batoy biir réew mi ak yu bitim-réew ngir ñu dem
nappi jën yooyu. Nee na, li ñuy napp dina nu indil at mu nekk 35 Dollar (ton bu
nekk). APS: Dibéer 15 maars 2009 

Ku wax feeñ: demokaraasi ag làkki réew mi Wote bi nu dëgmal, ñépp xam nañu ko,
wote bu jeggi dayoo la: ndax ci la ëllëgu réew mi aaju! Wote la wu ñuy tànne wan
yoon la Senegaal war a teggu jëm ca kanam mbaa mu teggi ko, dellu gannaaw: lawla
cat! Wante li ñu soxal ci jukki bii, lu lëkkëloo ag loolu gaa, wante leneen la.
Loo xam ne soo ko seetloo, dafa mel ni dafa am jàllarbi ci ni "politiciens" di
jëfandikoo làkki réew mi! Li ñu leen doon faral di wax mooy: demokaraasi ci
làkki jambuur ay kàcci neen la, mënul a nekk! Ndax demokaraasi mooy nguuru askan
wi ngir askan wi! Waaw, bu fekkee ne nag fa ñuy takke ak a tekki, fa ñuy dogale,
fa ñuy fasee ak a fecci, ña fay wax duñu wax lu askan wi mën a dégg, naka lees
mën a tuddee mbir mooma demokaraasi? Dafa mel ni daal buum bi nu kolonisatëër bi
nasoon, ba taxoon ñuy wéy ci waawaam, ba léegi dógagul! Te buum boobu, xàncc bi
ñu ko ràbbee mooy di jëfandikoo làkki Nasaraan soofal sunu bos, di jàng cosaanam
fàtte sunu bos, jël ay kureelam indi teg, jël doxalinam indi teg, jël xaalisam
indi teg. Te loolu feek mu ngi fi, cóow li mooy bari rekk, wante demokaraasi
dëgg, mbaa jëm-ca-kanam ci wàllu koom-koom caada ag nekkinu askan wi dina fi
jafe lool! Li di firndeel loolu, mooy ba Nasaraan bi xamee ne léegi mu ñakk
réewi Afrik yi mu kolonise woon, fekk Alseeri ngi di xare ngir moom boppam,
Wietnam duma Faraas Jemben-Fuu, Kamerun tàmbali a fippu, Seneraal Degaulle dafa
ne woon: "nañu yolomal buum gi balaa moo dóg"! Te loolu li muy tekki mooy, na fi
sunu jëmm yi jóge, wante sunu doxalin moom na sax ci xel yi ba fàww! Te looloo
fi amoon, ba fi Seηóor nekkee ba ci Abdu Juuf ag ñi fi nekk téy! Xam nañu ne
Seηóor ba mu fi jógee dafa dem Faraas nekk "Accadémie francaise", Abdu Juuf jóge
fi dem jiiteji "francophonie" di bàkk, di bàkkoo làkki nasaaraan! Xalaas, loolu
de du ngoóora! Te su caaxaan faaxee dëgg des, Afrikee rekk ngay gis muy nangu
loolu! Kenn ñemewul xalaat sax, gis Sinwaa, mbaa Sapone mbaa Wietnamee buy
soofal làkk wi mu nàmp, dem di bàkkoo làkki ñi ko mas a dëkkee tuutal ag nas
buum! Dañu fee déggoon ci lu yàggul dara sax njiitu-réew mi di wax di bàkku
naan, Senegaal mooy réew mi nga xam ne, soo limaaleewul Faraas, fa la nit ña gën
a xereññe ci làkk Nasaraan! Wante nag Wolof Njaay dafa ne li nga moom nga mën a
tiitaroo! Li nga moomul moom, Bafa rekk la sànt! Seex Anta yokk ca ne "làkki
jambuur de su safoon suukar ba mel ni lem itam, mënoo ko màcc ba cay taxamtiku".
Ñakk a xam daal ag ñakk fayda li ñu waral bari na! Ñu bari ci waay-xeltu yi sax
dañoo defe ni, wax yu ni mel ay waxi-démb mbaa ay wax yu amul solo lañu, te fekk
ne loolooy ndéyi-mbill ji! Amul xejj-ak-seen, amul benn réew bu mën a am
yokkute, am tawféex ci kow topp aadaa, ag cosaanu weneen askan, rawatina dëkkee
jëfandikoo làmmiñ woo moomul te fekk Yàlla natoowu la ag lu! Wante nag ba léegi
yakaar tasagul! Ndax téy su nga seetee xale yiy "rap", seen xarala ci làkki réew
mi, li ñu ciy wax, li ñu di ciy yàtt ci ay kàddu yu di xalam, seen farlu ci
siggil réew mi ag askan wi, dootoo amati benn siiki-saaka ne làkki réew mi ñu
ngi ci yoonu suqaliku gu wér! Ba tax na sax, soo ko setantalee, dangay gis ne
"politiciens" yi seen bopp dafa mel ni dañoo xaw a nànd loolu! Ndax léegi ñoom
ñépp a taamoo wut ay dàkkentali wolof: Moo xam "Bennoo Siggil Senegaal la, Bes
Du Ñàkk, Fekkee Ma Ci Boolee, Daas Fanaanal, Nay Leer, Car Leneen, Taxaw Temm"
ag yeneen yeneen i yëngu-yëngu lañu! Loolu soo ko seetloo bu baax ag jàllarbi la
daanaaka, ab "revolution linguistique" la! Ndax ku ci nekk xam na ni soo nee
askan wi "Bennoo Siggil Senegaal" rekk nit ñi xam loo wax, jaratul sax nga leen
di faram-fàcceel lenn. Wante soo leen nee "CAP 21", walla nga ne leen "Coalition
pour l'Aternative" ñu bari dafay mel ci ñoom ni ay waxi picc! Te mbir mi nag,
waxoon naa leen ko fi, su ñu doon jëfandikoo sunu làkk yi rekk léegi lépp leer
naññ! Loo waxati ñépp xam ko: doo fi naxati kenn! Moo tax ba fi njiitu réew mi
nee "maa waxoon waxeet!" mbàmb li wër àddina! Wante su ne woon ci nasaaran
"j'avais dit, mais maintenant je me dédis", mbir mi du deme noonu! Kon soo ko
seetee, làkki jambuur wi ñu fi saxal ab jumtukaay la itam bu ñuy noote ak a
naaxale askan wi, maanaan "c'est un instrument de domination et
d'infantilasation aussi du peuple"! Mbas ci li fi "Jean ak Paul def"! 

Dalleen ak jàmm! Ñu ngi leen di nuyu ku ci nekk ci yeen ci sa tur ak sa sànt te
di leen dalal ci jàmm. Béréb bi ngeen tersi téy nag dañu koo sàncc, mool ko ci
kalaama Wolof, jagleel ko làmmiñ yi ñu nàmp, ci réewum Senegaal ak ci Afrik
gépp. Yaakaar nañu ne lu ni mel, mën naa am mu kañ ñeneen ba ñu xar seen tànki
tubëy ci di jëfëndikoo làmmiñ yi ñu moomal sunu bopp, jéggaaniwuñu leen fenn! Ku
fóog ne nag sunu làkk yii ñu nàmp, dañoo fóoyóoy, wàlla dañoo matadi, xamal ne
rekk yaa ngi ci njuumte gu réey. Ndax sunu làkk yii, amul senn làkk ci àddina su
leen yóobul dara. Sunu maam yi, ci lañu doon bind, di ci jaamu Yàlla, di ci xam
seen bopp, di ci jàng àddina! Seeni pexe kañ, soo leen jàngee bu baax, dafa lay
sax xanaa yeem! Ndax ay làkk yu xereñ, te amul lenn ci àddina lu ñu ci mënul a
wax. Ndem-si-Yàlla si, Seex Anta Jóob, ndeysaan, Yàlla na ko suuf sedde, dafa
daan wax ne: "Aw làmmiñ du gàtt, aw xel mooy gàtt"! Ndax lépp lu xel mën a xam
ba mu leer ca moom, làmmiñ wa mën na koo tudd! Te téy jii nag nga xam ne àddina
si dafa dem ba mel ni as ndëkk su ndaw, xarala yu mel ni enternet ak yeneen, di
def ba askan yépp am sañ-sañu wone seen dayoo, wone seen mbaax, seen i aada ak
yoon wa ñuy gise àddina, waruñoo nangu di dés ginnaaw mukk! Dees di faral di wax
nag ne aw làkk mooy daanaka ruu wu aw askan, ndax askaan wu jèggaani ba jéggani
aw làmmiñ, fàtte ne mu ngi ak bosam. Askan woowee ku yeeboo ne cànkute gu wér
moo ko dal. Waxuñu nag ne dañoo war a tëjju ci sunu biir, duñu jëfëndikoo mbaa
ñuy làkk lu dul sunu làmmiñ yi! Déedéet: dañuy jàng làkk yépp, tambalee ko ca
Angale, Farañse, Sinwaa ak leneen ak leneen, wante na njëkk a fekk ñu jàng sunu
làkk yi, di leen jëriñoo! Ndax Wolof Njaay dafa ne nit ku nekk li nga moom, nga
mën a damoo! Te it sax, nag, su caaxaan faaxee, dëgg dés, àddina sépp daanaka
noonu lañu di doxale! Réew mu ndaw moo seet, mu di Oongiri, di Soloweeni, Serbi
wala meneen réew moo jël ci Ëroop ak li ko wër, seen làkk yi ñu moom lañu di
jëfëndikoo njëkk. Kon, mbokk sama, xarit sama dëgg la sax, àddina a dox,
Nasaraan juuxsi fi, di làkk làkkam, te naan nu bàyyileen seen wos! Wante nag,
téy jii ñuy waxe, ci atum 2009 sunu réew yi ñoo moom seen bopp: Kon lay jeex na,
sas boobu sunu sas la! Kenn du nu ko yennul, kenn du nu sax gaar ci di
jëfëndikoo sunu làkk yi! Loolu nun doŋŋ, waay-xeltu yi, ñiy yëngu ci politik,
jàngale, koom-koom ag fànn wu mu mënti doon, noo ko mën a defal sunu bopp. Tóol
boobu nag lañu xëyy, di leen sàkku fu ngeen mënti nekk ngeen jàppale nu, siiwal
béréb bi, yonnee seen xalaat ci mbir yi nu fi soxal nun ñépp. Wasalaam! 

Pencum réew mi Ci atum 2008 la ñu bari ci parti yi juunoo ag nguur gi jël seen
matukaay daldi wóo réew mépp, amul xàjji-ag-seen wan làng lañu feetoo ci wàllu
politik, ngir ñu diisoo. Disóo boobu li ko waral, ñu ne, moo di gutë gi nga xam
ne téy réewum Senegaal dafa cee tàbbi. Ndax gànnaaw ba parti yooyu boole woon
seen doole ak PDS, di parti bi tóog ci nguur gi téy, jàppale woon Ablaay Wàdd ba
mu jëlee fi Abdu Juuf, dañoo walbatiku feewaloo, ba kenn ca ña àndoon ak Ablaay
Wàdd daanaka àndatul ak moom téy. Waa PDS nak, ñoom ba ñu leen wóowee ca ndajee
moomu, dañoo lànkk ne duñu ca bokk: Ndax ndaje moomu, du lenn lu dul waxantu ak
foontu, nde ña ko sumb, kenn yebbalu leen, kenn mayu leen kàddu, kon munuñoo
waxal réew mi. Yorewuñu kàddu réew mi. Téy jii nak, dafa mel ni mbir yi soppeeku
nañu ci fànn woowu, ndax bu yàggul dara la njiitu réew mi, wax jawriñam ju mag
ji di Suleymaan Ndeene Njaay, ne ko mu jotali opoosisyoŋ bi, ne leen dafa leen
di bëgg a woo ngir ñu waxtaan ci lépp lu soxal réew mi. Ndegam woote boobu dina
mujj fenn? Ndax dina tax ba réew mi booloo mànkoo mel na mu meloon ca atum 2000?
La ca kanam moom rawul i bët gaa, wante mel na ni téy Abaay Wàdd ñu bari ca ña
daan ànd ak moom dañu koo weddi bu baax: ndax nee nañu loolu muy wóote newul ci
moom, duggeewu ko lu dul naxaate kese. Li ëpp solo nag ci li disoo boobu meññ
nag moo di li mu fésal doggu gi doomi réew mi doggu ngir suxali Senegaal ci kaw
xel ak xalaat, dëggu, mànkoo, yar ag teggin. 

Li Afrik soxla mooy politik bu dëppoo ak ay soxlaam ak njëriñam ci wàllu koppar.
Bubakar Boris Jóob kenn la ci bindkat yi gën a mag ci Senegaal ag ci Afrik. Bind
na ay téere yu siiw ci kalaama Farañse ag benn téere bu am solo ci Wolof bu mu
tuddee Doomi Golo. Laaj-toontu bii yeenekaayu "Le Monde des Livres" moo ko
amaloon ak moom ci 16 fan ci weeru Awril. Waxtaan woowu lañu leen fi tënkal...
Le Monde: Lu tax nga bind Doomi Golo ci Wolof njëkk? Dama mas a bëgg bind ci
Wolof, ndax ci sama gis-gis làkki réew mi dees leen a war a jox àq bi ñu yelloo.
Ni ko Coetzee waxee "Bindkati Riisi waa Riisi lañuy bindal, bindkat yu Faraas
waa Faraas lañuy bindal, waaye bindkati Afrik ñoom bindaluñu waa Afrik, yeneen i
askan lañuy bindal". Waay-xeltu yi gën a bari te amkoon dooleey jënd téere yi ci
làkki Afrik, dañoo làggi ci xeeb làmmiñ yi ñu nàmp. Le Monde: Ndax dafa am
xew-xew bu am solo bu la sóob ci sopi làkk bi nga doon binde ba léegi? Su ma
yeboo ne li gën a waral coppite boobu mooy mbóom-waaso ga woon Ruwaanda.
Bañ-sa-bopp ga bokkoon na ca la waraloon jëyya ja. Wante doxalinu koloñalist bi
fi sax, amoon na ci wàll itam. Te kenn mënul a weddi ne Faraas ci boppam fésoon
na ci ñi doon jàppale boomkat yi. Te li doon ndéyi-mbill gi dëgg ci mbóom-waaso
googu mu ngi laxasu woon ci mbirum làkk, ci màmm gi ñu bari màmmoon ci kalaama
Farañse. Nguuru Faraas dafa làngoon ak boomkat yi, ndax rekk li mu yëgoon ne ci
wàllu caada ak politik cofeel gi waa Front Patriotique Rwandais amoon ci Angale
ak Amerikeñ dafa doon lu koy gësëm. Foofa la doxe, gën a bañ gépp xeetu nooteel
ci wàllu caada, gën a dollee bëgg a bind nag ci kalaama Wolof. Noonu la sóoboo
ci biir nag, kom ni ñu koy waxe... Le Monde: Amul yenn saa yoo doon am
siiki-saaka bi nga sumbee loolu? Ahakañ, am na sax yenn saa yu ma amoon xel-ñaar
dëgg sax, ndax sama njàngum bind yépp ci "francais" la, te boobu téere moo doon
sama juróom-ñaareeli téere. Wante ba ma koy bind dama meloon ni kuy doog a door.
Wante mujj gi su ma yebboo ne bokk na ci téere yi ma gën a feexal. Baati biir yu
bare tàmbalee di ma àwwu, rawatina ay baati jiggéen. Le Monde: Lu tax ay baati
jiggéen? Ci sunu réew, jiggéen ñee gën a neew ci ñi jàng lekool, ci ñiy jàng
Nasaraan. Ba tax seen Wolof dafa seet te mucc-ayib! Le Monde: Lu la dellu xiir
ci tekki Doomi Golo ci Nasaraan? Dama ne woon ca atum 2003 ne téere boobu deesu
ko tekki lu dul ay ati at ca kanam. Ndax dama bëggoon mu demal boppam, wone
boppam. Ndax li doyoon waar moo di téere bi dama koo noppee bind ci Wolof rekk,
ñu bari tàmbalee maa laaj kañ laa ko fas-yéenee tekki ci tubaab, manaam daal "ci
làkk dëggantaan"! Wante ci atum 2006 ba ma Toni Morrison woowee ngir ma jàng
benn pàcc ci sama téere bi tudd Murambi ca "Musée du Louvre", ca laa tekkiwaale
woon benn dóg ca Doomi Golo. Foofa la doog di yëg ne tekki ko jot na. Le Monde:
Ndax dinga ci bindaat ci Nasaraan? Waawaaw! Masumaa xalaat a bañ a bindati ci
Farañse. Wante li ma bëgg moo di fésal lëj-lëj gi ci fàn woowu ci wàllu caada.
Ndax dama jàpp ne mbindum-fent bi ay doomi Afrik di bind ci làkki Nasaraan,
mbindum-fent bu fi nekkagum rekk la, du lu fiy wéy! Man ci sama wàllu bopp
caageewul ne damaa bañ farañse... Li ma bañ mooy folkoloor bi di bàkkantu naan
"farañse bi sunu xarit ya Afrik di làkk" ag lépp li muy junj ci xelu nit ñi...
Le Monde: Ndax ci sa téere yi am na bu ci nit ñi gën a sopp ci Afrik? Waaw
Murambi, nettali la ci xew-xew ya amoon Ruwaanda, ñu ngi koy jàngale ci lekool
yi. "Le temps de Tamango" itam ñu ngi koy nafar ci daara yu mag yi. Bu loolu
weesoo it gis naa ne itam mbind mi ci làkki réew yi, mu ngi law bu baax ci biir
Afrik... Lilam Azam Zanageh moo taataan waxtaan wii ci Le Monde des Livres bu 16
Awril 2010 

Moytuleen kolesterol (cholestérol) Xibaar yii tibbees na leen ci Orangeinfo, ñu
tukkee ci Doktoor Abdul Asiis Kase. Lan mooy kolesterol? Kolesterol diw la gu
baax ci nit, ndax dafa bokk ci yi di tabax yaram. Waaye nag, su natt bi jéggee
dayo ci deret ji, dafa di bàyyi ay àkk ci solom yi deret ji di jaar ngir dem ci
xol bi (athérosclérose). Fu kolesterol di jóge? Li ëpp ci kolesterol res bee koy
defar. Gannaaw loolu, dees na ko jële ci ñam yu deme ni nen, mbàq ak butit
(laxas), bëer, yàpp wu duuf añs (ak ñoom seen). Nattu kolesterol bu jéggi dayo
lan lañu ciy ragal? Natt bu jéggi dayo mën naa jur jàngoroy xol, niki kriis
kàrjag «crise cardiaque». Jàppees na ne kolesterol, póon, jabet, ak tasyoŋ bu
kowe ñoo jiitu ci yi di sabab jàngoroy xol. Looloo waral boroom xam-xam yi naan
kolesterol benn la ci ñeent ñiy faat xol «bourreaux du cœur». Yow mi bëgg lu la
musal ci kolesterol bu ëpp, toppal dénkaane yii la Doktoor Kase baaxe. Wàññil yu
niin yi, kenn waxul nga bàyyi leen. Bul xér ci diwlin, te bu ko bàyyi ba mu sãs.
Naka noonu wàññil ñam yii: bëer (doonte sax dañu bind ne woyofalees na ko),
diwu-ñor, sosisoŋ, yàpp wu duuf, meew mu ñu tonniwul diw ga, soowu niw, nebbon
(garees), dax, mburu mu ñu noote meew «pain au lait», mbaa mburu ak sokkolaa,
kurwaasã «croissants», ngato, kreem glaase... Deel lekk jën lu mu néew néew
ñetti yoon ci ayu-bés bi. Jën yu deme ni wëyëŋ, yaabóoy, óoba, jay, njunna
jàppees na ne baax nañu ci yemale kolesterol. Taamul meew mu ñu woyofal, ak
soow, yawuur, formaas yu niinaay ba barewul (0 % ba ci 10 % MG). Mën ngaa lekk
yàpp, waaye bumu doon yàpp wu duuf; Xamal ne yàpp wu ñu wàjji moo gën wu ñu saaf
ci diwlin. Naka noonu ganaar it baax na, ñu wàjji ko, dindi der bi. Deel lekk
lujum ak meññent "fruits". Deel lekk lujum (naaje, karoot, batañse, suppome,
pooro, kànja, jaxatu, soble ñax "oignons verts", pooro, batañse... ak meññent
(sorãs, pom, màngo, anaanaas, pàppaayo, xaal añs. 

Suuxat sa yaram Suuxat sa yaram, suuxat sa am xel ni mu ware: caabi ji la di
ubbil jàmmu yaram Mbokk, OSAD a la tekkil dénkaane yii tukkee ci Profesëer Amadu
Galo Jóob. Ci gis-gisam, warees na leen a jàppe ni ab bagaan bu def ay taxañ, ku
ne ñëw jël taxañ yi méngoo ak tolluwaayu yaramam, fekk diisoo na ci ak
doktooram. Bu la ndékki raw. Bul yem rekk ci meew, kafe mbaa dute ak yu ni mel.
Jëlal ndékki lu am solo, mburu, ñoom fonde ak yu ni mel, naan yu tàng mbaa yu
sedd yu am suukar (su fekkee ne terewuñu la suukar), mbaa ay meññet, mbaa ndoxum
meññet añs. Taamul di naan laata waxtu lekk jot, dafa di tax doo xiif bu baax,
su ko defee doo lekk lu bare; Loolu baax na ci ki ñu digal lu wàññi yaramam. Su
fekkee ne danga lekk ba noppi, bëgg a naan ci saa si, jàppal lii: lekk lu tàng,
naan lu tàng. Lu ko moy, xaaral ñaar-fukki minit (20), gën jaa néew, nga sog a
naan lu sedd. Su nga yeewoo rekk, daldil naan ndox; Bu loolu wéyee, nga naan lu
mu néew néew 1 liitaru ndox ci bëccëg bi. Loolu dafa di yeesal ndox mi ci sa
yaram (lu ëpp juróom-ñaar-fukk ci téeméer 70 % ndox la), su ko defee mu aar la
ci sank, maanaam seere. Lée-lée, nanga amal subas ndox, maanaam nga naan benn
liitaru ndox, lu jiitu ndékki. Ngir aar sa bopp ci kolesterol, moytul ñam yu ñu
fiiriir mbaa saaf ci diwlin, taamul ñam yi ñu baxal, mbaa tay, mbaa lakk, mbaa
dugal ci fuur, mbaa yu ñu toggul niki salaatu tamaate, karoot ju ñu joos ak yu
ni mel. Moytul soos yi ak yu niin yi, ak limonaat yi, ak ngato yi, ak yàpp yu
xonq yi, ak biiru nag yi ak xar yi, ak sosisoŋ yi ak yu ni mel. Taxawal temm ba
kenn du def safal yi xew, moo xam ay kibb lañu walla sunguf su ñuy suy ci togg
gi. Deel lekk lujum ak meññet, ganaar ak yi mu xeetool, jën ak yeneen yi di dund
ci géej. Deel teel a reer, na doon ñam yu woyof te bañ a saf xorom. Moytul di
dolli xorom ci ñam wi. Bul reere lu am xorom, su fekkee ne danga am tasyoŋ mbaa
mu am ñu ko am ci njaboot gi. Naan yu tàng: kenkiliba, àttaaya ju am limoŋ mbaa
naanaa, kafe gu woyof, meew... Naan yu sedd: na la ndoxum meññet yi fi fekk baax
gënal limonaat yi ak yu ni mel, yi ñu di jaay ci bitig yi. Su fekkee ne danga am
mbokk mu am jabet: defal suukar su yem, mbaa nga jëfandikoo wuutalu suukar te
bañ ci a xér. Ñam yii fàww nga lekk leen: dugub, ceeb, xeeti màkkaróoni, mburu,
ñàmbi ak yu ni mel, pombiteer... Li ci gën nag, moo di ñu baxal leen mbaa ñu tay
leen. Su dee ku ànd ak jabet, mbaa metitu biir, mbaa ku am yaram lool, bumu ci
xér. Moytul lekk ba biir bi fees dell te moytu yit di lekkantu ci diggante
ndënale yi. Yëngal sa yaram lu war la. Kenn waxul nga xéy suba di daw ak a maaj,
sonn ci lool, yemale ko fa ba jëmmi jamono; Loolu du la amal njariñ. Li gën moo
di saxoo di yëngal sa yaram, lu mu néew-néew ñetti yoon ci ayu-bés bi, mën na a
doon dox, lagg-laag maanaam daw yu yemamaay, féey, biskalet añs., lu tollu ci
fanweeri minit jëm benn waxtu, lépp nag tolloo ak li nga àttan. Bul tóx, moytul
garabu yoo gi ñu di jafal mu di saxaar, naka noonu garab yi di rey gunóor.
Sàngara yit mat naa moytu. Jëlal sa matukaay ba mën a nelaw bu baax, lu mu
néew-néew juróom-benni waxtu (6 w). Ngir suuxat sam xel, gannaaw nelaw yu mucc
ayib yi nu wax léegi, yokkal sa xam-xam, mu doon ci bëccëg bi, ngay bind ak a
jàng, tàggat sa bopp ci tari loo jàngoon, nettali lu nga mas a dégg ak yu ni
mel, boole ci ay po yuy tàggat sam xel añs. 
