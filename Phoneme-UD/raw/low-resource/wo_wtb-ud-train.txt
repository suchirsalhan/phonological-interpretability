Ci wàllu xay Kajoor moo doonoon seetub Senegaal. Dammeel moo nekkoon ca kaw di
seddale ay ndomboy tànk. Kajoor moo di kàdd ag garab gu nekk Senegaal ak joor,
suuf si. Moo jur baat boobu Kajoor ci Wolof. Ñi jëkk a yor suufi Kajoor, ay
séeréer lañu woon. Ñu doonoon ay lamaan te sant JAAÑ. Ba pare, xeetu Wagadu ak
Jafunu, soqi ci Sooninké yi, jóge ca penku. Ñoo sos meen yi jëkk a ilif nguur
gi, ak ñu sant FAAL. Gàddaay moo leen tax ñëw Kajoor. Kon ñooñu mujj nekk
Dammeel Kajoor, ay doxandéem lañu yu nekkoon ca réew moomu ca njëlbéen. Dammeel
mooy damm. Ndax ku jëkk a jël dakkantal boobu, di Decce Fu Njogu FAAL, dañu naan
damm na li Kajoor seqante woon ak Jolof, ndax Jolof moo nangu woon Kajoor. Li mu
def a tax Kajoor jël yoonam te yore boppam. Loolu, ca jamono ja Lele Fuli Fak
NJAAY nekkoon Buur-ba Jolof la xeewe. Buur-ba boobu moo tase ci xare ak doomu
Decce Fu Njogu, di Amari Ngone Sobel FAAL, ca benn dëkk bu ñu naan DANKI. Ca
xare boobu Kajoor jël yoonam, te damm li ko Jolof nangu woon. Ba noppi Amari
Ngone jox baayam Decce Fu Njogu mu jiite Kajoor. Ca tegu, Kajoor di gën a am
doole. Amari Ngone dem na Bawol ak ay jàmbaaram, nangu reew moomu. Lii moo tax
Amari doonoon ku jëkk a nekk Dammeel-Teeñ. Bawol, njabootu ndeyam ñoo fa nekkoon
buur, ak nijaayam, Ñoxor Njaay Kuli Njigan. Amari moo duggal aada bi. Ñu fal
buur bu ñu tudde Xulixuli, di fàtteliku bi NJAAJAAN NJAAY (ku jëkk a nekk
Buur-ba Jolof) nekkoon biir dex gi, ca Waalo. Ci lu jiitu ñëwug tubaab yi,
Kajoor doonoon na nguur gu ay am-amam newoon gàññ. Mbay ak liggéey ci loxo ak
càmm ak napp ak njaay ñoo nekkoon fànni liggéey yi ëppoon solo ca nguur ga. Mbay
moo doonoon liggéey bi ëppoon solo ci koom-koomam. Looloo taxoon ba su baykat yi
amul woon jàmm doon na feeñ ca koom ga. Manoon naa indi sax ab xiif. Dugub moo
ëppoon ci mbay mi ak ci dund gi. Barile woon nañ ay garabi tiir yu daa indi diw
tiir ak sëng. Xamoon nañu mbayum wëtteen. Liggéey ak loxo ñeeño yi lañu ko
feetale woon. Napp gi amoon na solo lool ci dund gi. Waaye njaay moom naka-jekk
tubaab yi ñoo ëppoon ci ñi ñu ko defal. Mujj na ba yoon yi jóge bëj-gànnaar ñàkk
solo lool njëgg mi. Booba fekkoon na géej gi di gën a am solo. Fekkoon na Kajoor
daan jaay ay der ak ay bëñi ñayy. Mu dal cay dolli njaayum jaam, ngir am ay fas,
ay piis, ay dibi, ... Suuf moo nekkoon jumtukaay bi ëppoon solo, moom ñépp a ko
bokkoon. Ñi ñu di wooye Kangam yi mbaa Laman ñoo ko doon saytu. Benn nit amu ci
woon moomeel. Loolu terewul woon ku mu neexoon mu jariñoo ci kéem kàttanam.
Nguur gu bees moo fa jële woon ña daa saytu suuf sa ca diiwaan ya. Ñi di door a
falu ñoo yoral seen bopp suuf si walla boog ñu dénk ko ay ceddo. Looloo waraloon
jalgati gi ak bundxatal gi taroon. Ñu tegoon ca kaw gor ña ay njotti bopp yu
kenn àttanul. Rax-ci-dolli mayuñu leen fu ñu yakke seen nàkk. Su fekkee ne suuf
si tuxu na ci ay loxo dem ci yeneen, li jëm ci liggéey ak loxo moo des ci loxoy
ñeeño yi. Looloo taxoon ba géer ñi sori woon nguur ga, ak ñeeño ya ak jaam ya ñu
féetale woon mbay mi. Ñoom ñépp mujj nañu nekk ay liggéeykat. Ñoo féetewoo woon
indi lépp lu nit soxla ci dund ak takkaay ak col ak ay jëfëndikukaay. Nguur gu
bees gi tax na ba ñu indi tër yu bees ci ay àtte yu bees. Dammeel moo féete woon
ñépp kaw. Moom mu ngi daan sant Faal ci geño ak ci meen. Man naa am ñu tànn
dammeel ci lu dul geño mbaa meenum Paaléen. Waaye loolu su xewee li ko di waral
moo di fullay waa ja ak faydaam ak tabeem. Yii yépp ñi di tànn daa nañu ci bàyyi
xel. Su ñaar dee xëccoo nguur gi war na ci ñoom ñaar ñépp ñu nekk Jaambur, mbaa
ay Bummi mbaa ay Beñ-jéem. Su ñu bokkee lu ñuy nekk, boroom baat yi nekk ci kaw,
yiy tànn dellu seet seen jikko ak nu ñuy àttee ak su mbir nee këtt ne jonn nu
ñuy taxawe. Lii doy na tegtal ci leerug seen tànniinu buur. Loolu terewul nguur
gi nekk ndono ci kaw bu amee ku ko war a donn. Kajoor nekkoon na juróomi tund:
Gànjóol, Njaambur ci bëj-gànnaar, Ndéet ca penku, Sañaxoor ca digg Kajoor,
Jandeer ca diggante sowwu ak bëj-saalum. Su ñu falee Dammeel dafa war a séddale
ndomboy tànk yu mag ya ba ku nekk xam fu nga féete. Ci mujjug xarnub XVII la
Dammeel joxe woon ndigal ngir ndomboy tànk yooyee, ñu man koo takkal rekk ñi
cosaanoo Ngàllo te féete ci kër buur. 

Waalo bokkoon na ci yenn ci nguuri Senegaal yi fi nekkoon. Buuru Waalo dañu ko
daa tànn ca péncum Seb ak Bawar. Njurbel moo nekkoon péeyam ci lu njëkk. Gannaaw
bi lañu ko tuxël Jinge, tuxëlaat ko Ndeer. Tuxu yu bari yooyu doy na tegtal ci
dellu gannaaw ak ñàkk doole. Ñooñu ñooy: Jawdaŋ mi yor suuf si ak Jogomaay mi
yor ndox ak Maalaw mi yor koom-koom gi. Gannaaw ñooñu amoon na ñu nekkoon ci kër
buur. Bokk na ca Meet, moom mooy njiitu bëkk-néeg yi ak bëkk-néegu Njurbel. Moom
mooy wax ci turu buur bi ak njiitu ñi yor baxan buur te mu gën a siiwe ci Baadi
ak taawub buur. Moom mooy saytu néegu buur ak Fara Njurbel. Moom mooy njiitu
tëgg weñ gu ñuul ak wurus yi. Fara Juñ-juŋ bi moom mooy njiitu waykat yi. Barag
mooy maqaama bi ñu joxoon buuru Waalo. Yilifoon na li dale ca Mbàmbulaanu Atlas
ba Lag de Geer. Bokkoon na ci ñi dar Barag ñaari mbooloo: Ba njëkk moo di
Lingeer mi di yaayu buur bi ak Aawo mi di soxnaay buur su njëkk. Moom moo am
teraangaay toog ca gangunaay (moo di toogu gu buur) ga. Bu ñaareel ba mooy ñatt
ci boroom ndomboy tànk yi ci péncum Sëb ak Bawar: ñoom ñooy Jawdun mi yor suuf
si ak Jogomaay mi yor ndox mi ak Maalaw mi yor koom-koom bi. Bokk na ci ñi nekk
kër buur ku ñuy wooye Meet, moom mooy njiitu bëkk-néeg yi ak bëkk-néeg Njurbel
moom miy wax ci turu buur ak kiy jiite ñi yor mbaxanaam buur. Baadi moom moo di
njiitu doomi buur bi, ak yenn ci jëwriñ yi. Barag daawul génn ci am at lu dul
ñaari yoon: bu njëkk bi ngir jiite lëlu xare. Bu ñaareel bi ngir teew ci
xumbeemi gàmmu, moom ak waa këram. Mbooleem ñi yor ndomboy tànk dañoo war a teew
ci gàmmu gi. Képp ku wuute dees na la mbugal, ñu folli la mbaa ñu rey la. Ndaxte
seenug teew li mu di tegtal moo di yeesal seenug nangu, la ñu lokki ak la ñu
siif. Mbooleem alal yooyu daa nañu leen séddale ñetti xaaj: benn ba moo ngi jëm
ca buur ba, ñaareel bi mu ngi jëm ca péncum Séb ak Bawar. Bi ci des mu ngi jëm
ci taxawal xumbéem yi. Nguur ga dañu ko seddale woon ci ay diwaan. Bu ci ne
amoon na Bàjjo bu di dox mbiri buur bi (Sàmba Lingeer). Kàjj moom lañu fal ci
ndijjooru dex gi, li-ko-dale ca Aarnik ba fa dex gi sottee. Buriko moom lañu fal
ci bëj-gànnaaru Lag de Geer. Mu ngi daan dëkk ca Foos. Baadi moom lañu fal ci li
dale Sirigi ba Sinó Bawaal. Li des ci pal yi mu ngi ci kilifteefu Kangam yi.
Marooso moo nga dëkkoon Boroso Piccoo. Barlaf moo nga dëkkoon ca sowwu Lag de
Geer. Daanaka Waalo nit desatu fa ndax ay cong yu jóge Gànnaar ak ay xeet yu sax
ci diggante sang yi. Moo tax ba ci xarnub XX waa Waalo jublu woon ci seen
gàddaay wàllu Saalum ak tëdd mi nekk ci diggante Kees ak Mbuur ak dëkk yu mag yi
ci réew mi. Ba bésu tey Waaloo ngi jànkonte ak cong ya jóge woon ca ŋaayoo ga.
Loolu moo di jur dellu gannaaw ak daanug Waalo, ba ku nekk di ko cokkaas:
Taraasaa ak Almaami ak Dàmmeel. Ki ci gënoon a fés nag mooy Faraas. Gannaaw ba
Faraas rimbee Waalo ba mu nëx, da koo teeyal dëtëm ko ci ndimbalu Budeŋ ak
Potore ak Fedeerba mi ñëw seen gannaaw ci 1885. Booba la nootee Waalo, te naan
dafa koy xettali. 

Réewi lebu yi Dëkkug lebu yi ci Ndakaaru mi ngi am ginnaaw ay duusi gàddaay ci
diggante xarnu XV ak XVI. Laataa seenug càmpu ci Senegaal, ab tukki bu gudd moo
leen war a jëlee ca penku Afrik ba ci sowwu Afrik jaare ko ci bej-gànnaaru gox
bi. Ñaari gongikuwaayu xibaar lanu am ngir man a jéem a rëddaat yoon wi leen fi
indi. Nettali gi ci ay kàddu dina tax nu man xam lu bari ci jamono yu mujj yi.
Liggéey yu ay gëstukat def niki Seex Anta Jóob T. Gostynski, G. Balandier ak P.
Mercier, F. Brigaud dinañu tax nu man a dem ba ca njëlbéen. Tambali na am na
7000 at, tukki bi jaare ci bëj-gànnaaru Afrik, ci ay pàcc yu bari la ame. Jàpp
nanu ne dañu leen fay war a dàqe walla ñu demal seen bopp ngir lànk nooteel. Aw
askan wu fonk aadaam, ak i melokaanam la. Ci melokaan yooyu sax lañu sukkandiku
ngir joxe ay gongikuwaayu baatu lebu. Am na ñu ne mi ngi jóge ci baatu lebu
(maanaam dëkk, misaal: dëkk am mbër), ndax seenug mbañeel nooteel. Ñeneen ne ci
lubu (jambaar) la jóge, ak yeneen. Laataa ñëwug lebu yi ci Ndakaaru, juróom-benn
i gàddaay yu toppante lañu amal. Bi ñuy ñëw ay mbooloo yu ndaw lañu doon def.
Ndànk-ndànk ñuy toog, ci ndoorteel gi, ci barab yi soose yi nekkul woon. Ñu dem
ba sanc Ndakaaru gépp. Ñu ngi àgsi ci 1430, boobu ag nguuru soose, gu tàmbalee
woon Tubaab Jalaaw ba Ngor, moo fa nekkoon. Ca jamono yooyu, ay réewi soose yu
bari ñoo fa amoon. Ci seeni bopp ñii ñoo fa nekkoon: Malang Tambaa, Jalla Jaw,
Gitigi Maroon, ak Nak Jombel. Nak Jombel moom dund na ba 1470. Xare bu tar ba ca
toppoon waraloon dawug Soose yi jëm Gambi. Jàppante bi wéy na ba ci XVu xarnu
bi, ba killifay soose yi deewee la xare ba jeex. Ca la lebu yépp jóge Jolof mi
doon waaj a xar. Ndànk-ndànk ñu dem ba moom Ndakaaru gépp. Ginnaaw bi yàggul
dara dammeelu Kajoor di leen jéem a sanc. Loolu jur ay xare yu bari ci seen
diggante. Nosiinu seenug mboolaay, ci li ñu xam, am na laataa seenug ñëw ci
Ndakaaru te mu ngi dàttu woon ci palug ab Laman. Ndànk-ndànk ñàkk kaaraange gi
ak jamono ju laaj jeneen nosiin tax yeneen cëslaay taxaw. Ci boppu askan wi,
Jaraaf bi moo fa nekkoon, di ki jiite nguur gi. Ndey-ji-réew ji tegu ci, di ki
yoroon mbiri biir ak biti réew. C. T. Mbeng moom dafa ko jàppe niki "ab
aji-teewal ak aji-rattaxal ci diggante réewi Lebu yi". Saltige bi moom moo
yoroon suuf si ak aartu gi ak ndox mi. Ñett ñii ñoo yoroon doxiinu réew mi.
Taxawaloon nañu ñaari pénc ngir ñu jàppale ñett ñooñu ci seen liggéey: Jambur ak
péncu Frey yi. Bu njëkk bi dinañu ko wax itam "jataayu mag ñi". Boroom xam-xam
yi rekk a fay nekk. Ndey-ji-jambur moo koy jiite. Péncu Frey yi moom ay ndaw a
fay nekk. Dafa mel ne ab xeetu takk-der (police), sasoo doxal dogal yi Jambur bi
di jël. Ña fay nekk waruñu a romb juróom-fukk ak juróomi at. Jambur bi mooy kiy
fal Jaraaf, ndey-ji-réew ak Saltige bi. Te ñiy yor yooyule ndombo-tànk waruñoo
doon ay xeet (maanaam ñu bokk ci wàllu yaay). Lii, dina tax ba man-man gi du
nekk rekk ci yoxoy genn njaboot. Bii matuwaay dina tax ba réew mi du soppiku
nguur. Kon man-man gi dañu koy séddale ci njaboot yu bari. Ku nekk man ngaa am
ndombo-tànk. Su ñuy tànn kenn, ci genn njaboot gi, lenn li ñuy xool moo di ay
mbaaxam. 

Isipt gu yàgg ga nekkoon na réew mu woomle, mu am i suuf yu naat, yu nangu mbay,
ngir dexam gu mag googu di (Niil). Am na it ay mbelli wurus ak xànjar ak weñ ak
jamaa. Moo nga tàmbalee woon ca peggu Sudaan jëm ca géej gu diggu ca
bëj-gànnaaram. Isipt bu njëkk dafa séddaliku woon ay xaaj. Ci jamonoy 3200 nj.j
(njëkk judd gi) lañu bennal xaaj yii. Mu mujj nag di nguur gu dëgër. Buur bu
tudd Firhawna jiite ko. Ay foŋsaneer di ko jàppale yu man a bind, man a jàng.
Bindkat ya dañu daan jëfandikoo li ñuy wax mbindum Yirogliif. Ñoom nag bindkat
yooyu lañu féetale woon war a jottali ndigali buur bi, ak dajale galag yi (juuti
yi) ak taxawal yoon. Ñoñam it siiwoon nañu ci yaxantu ak réew yi ñu digool, ci
gaal yi daa jaar ci Niil. Waa Isipt am nañu xay gu cosaanu. Ñu nekkoon ñu daan
gëm ay yàlla yu bari, daan leen melale ci bindu nit ku am boppub bàyyima. Yàlla
ju ci mel ne Amoon Ra (yàllay jant ji) benn la ci ak Isis (yàllay weer wi). Nga
xam ne Firhawna it Yàlla lañu ko jàppe woon. Daan nañu tabaxal seen Yàlla yi ay
jaamuwaay (ay temple) ngir màggale leen ko. Ña ca di ñu woomle dañu daan tabaxal
seen bopp ay bàmmeel yu yor bindub mbaanaar (pyramide). Bu ñu daan suul seeni
néew nag, dañu ci daan boole mbooleem seeni bagaas ak alal. Ci atum 332 nj. j.
la waa Geres teg loxo Isipt. Booba it la tàmbalee naaxsaay. Seex Anta Jóob (1923
– 1986 g.j.) moom lañuy jàppe boroom xam-xam bu Senegaal bi jot a def ay gëstu
ci nguurug Isipt gu yàgg ga. Mu leeral ci séqoo gi am ci diggante xayug Isipt ak
xayug waa Afrik yu ñuul yi. Seex Anta Jóob wuññi woon na ne Firhawna yi de li
ëppoon ci ñoom ay nit ñu ñuul lañu. Ñu néew rekk ñoo ca nekkoon ñu weex. Wuññee
na ko jaare ko ci gëstoom yooyu mu defoon ci mbind yi nu yatt ci doj yi ci
Isipt, ak ci gëstu yi mu defoon ci tàdd yu ñu taaniit yi. Seex Anta it wone woon
na niroo gi am ci diggante lu bari ci làkki waa Afrik yi ak làkku Isipt wu yàgg
wa. Ponki làkk yi ak bennaani baat yi dañoo niroo. Man nag ma ne ngir dëggal
niroo googu: mbaanaari séeréer yu yàgg ya ak mbaanaari waa Isipt yi walla seen
pyramide yi, xool-leen leen. Ag niroo ngi fi de. Waxuma la nag suulaale gi waa
Isipt yi daan suulaale néew bi ak i bagaasam te séeréer su yàgg sa daan ko def.
Am na yeneen tomb yu ñu bokk ci diggante Isipt gu yàgg ga ak Afriq gu ñuul gi:
Am col ak watuwiin, ak topptoowiinu kër ak yenn ci ay gëm-gëm ak i jaamuwiin.
Wuññi yii wone nañu ne ag wàll ci xayug Isipt ga ci Afrik gu ñuul gi lañu ko
jële. Isipt gu yàgg ga dafa nekkoon guy boroomug xay gu kawe gu dimbalee ci amal
ay wuññi yu am solo ci wàllug xam-xamu xayma, ak xam-xamu falag (fidiw). Fànnu
Isipt bokk na ci fànn yi gën a rafet ci yu yàgg ya. Xam-xam yii nag tas nañu ci
àdduna bi. Kon goxub Afrik sañ na a ndamu ci li mu indil ag nite ci ay liggéey
yu am solo. Waa Isipt defar nañu ab arminaat, lim ci at mi mu di 365 fan: 12
weer * 30 fan = 360. Ñu dolli juróomi fan ngir màggale ci juddug seen yàlla yi:
Osaris – Isis – Oris – Sit – Nifti. Séddale nañu at mi def ko 4 xaaj, xaaj bu ci
nekk am ñeenti weer. Weer wi ñu séddale ko ñeenti ayu-bés, gu ci nekk am fukki
fan. Bis bi nag ñu séddale ko 24 waxtu. Kaasamaas baat la bu ñu toggalee ci
ñaari dogiit: Kaasa ak Maas boo leen boolee muy buuru Kaasa. Kaasa bokk na ci yi
njëkk ci nguuri gox bii. Ginnaawam nag Gabu moo ci gën a rëy ci nguur yi. Ñaari
nguur yii ñu ngi leen taxawal ci lu tollook xarnub fukk ak ñeent g.j, ci loxol
ay xarekat yu bawoo ca Imbraatóoru Mali ga, Sinjata Kayta yabaloon leen. Nguurug
Gabu (nguur gi ëppoon doole ci yii) Trimaskan Traaware moo ko sosoon. Mu nekkoon
gi tegoon loxo nguur yu ndaw yi nekkoon ci bëj-gànnaaru Gambi. Yooyu ñooy:
Kantora, Gimaara, Jaara, Kiyaŋ ak Kombo. Kaasa ak Gabu way toroxlu lañu woon
ñeel Imbraatóoru Mali jamono yi ñu leen sose ñoom ñaar, waaye Gabu moom tàmbalee
fay galag ñeel imbraatóor gi. Ci noonu mu ame ci ag àtte-sa-bopp (autonomie). Ci
digg xarnu bu fukk ak juróom, la ñaari nguur yii jariñu ca yëngu-yëngu ya Koli
Tingala amaloon ca gox ba. Bi mu ko defee, ñu daldi dagu ci Mali. Ci xarnub fukk
ak juróom ñatt g.j, la Kaasa tàmbalee tas: Giirug Joola songe ko ci sowwu bi, gu
Maalinke ci penku bi, gog Balaanta ci bëj-gànnaar gi. Ci atum 1830 g.j, la
giirug Balaanta lakk péeyub Kaasa di Birikama. Ci xarnub fukk ak juróom ñeent
g.j, la Gabu it tàmbalee naaxsaay. Loolu mu ngi dale ca ba ko giirug Pël gi
songee, mooy gi génne woon Fuuta Jaloŋ. Bu ko defee mu daldi tàmbalee ñàkk
ndànk-ndànk sañ-sañ yi mu amoon ci gox yi mu yilifoon. Nosiinu biir gi ci
nguurug Kaasa ak Gabu xawuñoo wuuteek wa amoon ca nguur yeneen ya ci Senegaal.
Buur bi jataayub mag ñee ko daan dimbale, moo daan fuglu it ay saxalam tey digal
ay sañ-sañam. Diiwaan yi ay foŋsaneer yu kawe a leen daan jiite yu tukkee ci
garmi yi. Waaye Gabu moom nga xam ne nguurug xare la woon, ay foŋsaneeram yu
kawe mu ngi leen daan tànne ci xarekati garmi yi. 

Jolof moo doonoon nguur gi gënoon a mag ci Senegaal ci jamono yooyu. Mu ngi sosu
ci xarnub XIV ba Nguuru Mali gu mag ga saayee, rawatina la feete woon ca sowam.
Ba nguuru Jolof taxawee, jëloon na melokaanu nguur yi ko jiitu woon, waaye bàyyi
woon na fa melokaanu càmm ak màng ga xewoon ci jamono. Ki ñu ne moo sos nguur
googu moo di Njaa Jaan Njaay. Moom doomu Araab la bu ñuy wax Abaabakar ak
Lingéer ab Tukulóor bu tudd Faatimata Sall. Moom, Njaa Jaan Njaay, def na ci
réew mi liggéey yu réy. Bokk na ci def Wolof yi ñuy benn, teg réew mi ci yoonu
nguur gu leer. Samp nguuru Waalo ba mu dëgër, mu daldi koy jox rakkam. Sos
nguuru Jolof gu mag ga ba mu yegg fa gën a kawe mu door a wàcce boppam. Looloo
tax ña ko wuutu ñoo mottali liggéeyam ci xarnub XIV, waaye jotuñoo moytu taste
gu gaaw ca nguur gu mag ga. Boo seetloo turi buur yu njëkk yi ci nguur gu mag gi
dinga fa fekk ñent fukk doŋŋ. Seen péey nekkoon na Céŋŋ ca jamonoy Njaa Jaan
Njaay. Réew yu bari nekkoon nañu ci kilifteefu gu mag ga. Lu mel ni Senegaal ak
Gaambi ak Faleme nekkoon nañu ci suufu Jolof gu mag ga. Buur yi ñu mënoon fal
ngir yilif nguuru Jolof, dañu doon war a bokk ci juróomi meen (wàllu ndeey),
yooyu sant: Njaay, Joob, Faal, Ndaw, Ñaŋ. Ci xeeti Seereer ak Pël, lañu jóge.
Jolof boo ko dee xool dafa këll bunom dem na ba Lag de Geer, égg na Ferlo. Moom
dafa xaw a uuf Tooro ak Dimat ak Waalo ak Kajoor ak Bawol ak Siin-Saalum. Wàllu
penku wi ndand féy-féy la. Jolof fu neew ñax la, bari na lool garabi werek. Mel
na ne du fu naat it, ndax ab woykat bu siiw ci yu wolof yi di Sëriñ Musaa KA am
na fu mu di melale lu ni mel ci genn xasidaam. Mu ne: nawet Jolof noor fa te doo
nooraani - ndaw lu ca sax soo màggatee yalwaani. Kon du war a nekk fu bari ay
balluwaayi xéewal. Waa Jolof nekkoon nañu ay giir yu wuute. Giir yooyu ay
Séeréer lañu ak ay Wolof ak ay Tukulóor. Naari Gànnar yi daan nañu song ñi dëkk
ci tàkkal dex gi. Nee nañu ki fa njëkk a dëkk mu ngi tudd Njolofeen Mbeng. Mu
ngi bokk ci xeetu Màndeŋ. Turam lañu jox nguuru Jolof. Moo fa njëkk a sos dëkk
bu ñu daan wooye Kàyti, moom mu ngi nekkoon ci Yeŋ-yeŋ. Fuuta moo doon gën jaa
màggi réew ci mbooleem gox yi. Loolu masul a deñ ba ci fukkeelu xarnu ak ñeent,
moo tollook falug waa Tonjon. Jamono jooju la Màndeŋ yi yaatal seen nguur gu mag
dale ca géeju Atlas ca bëj-gànnaar ba bëj-saalum ca Gàmbi. Ca jamono jooju yit
la nguuru Jolof nangoo boppam. Moo gënoon a am solo ci réewu Wolof yi ak Séeréer
si ak ci mbooleem réew yi ci géej gi, ci li ko dale ca bëj-gànnaar ba
bëj-saalum, Fuuta ba Saalum. Ëmboon na Waalo, Kajoor, Bawol ak réewi Séeréer si
ak lenn ci Fuuta Tooro. Réew yu bari nangu nañu seen bopp ci nguuru Jolof gu mag
ga. Kajoor njëkk a nangu boppam topp ca Waalo ci njiitu Barag. Bawol ci njiitu
Teeñ. Réewi Séeréer si ci njiitu Buur. Jolof mujj na nekk réew ni yeneen yi ci
xarnub XVI ba XIX. Waaye Dammeel moom moo gënoon a metti ag jàmmaarloo ak Burba
Jolof ca xareb Danki ba nga xam ne moo njëkk a faagaagal nguuru Jolof gu mag ga.
Gannaaw loolu la xareb Mbisin ca 1697, foofa Kajoor moo jekku, ak xareb Ambaal
ci 1760, ak xareb 1886. Bokk na ci li ngirteel saayam, ñaari noon yu doon xëccoo
nguur ga ñaarelu xaaj bu xarnub XIX. Noon bu njëkk bi mooy Tanoor Jeŋ. Ñaareelu
noon bi mooy Amadu Sayxu. Tanoor Jeŋ doomi Lingeer Kura Ngoy, song na Buurba
ngir nangu nguur ga. Ginnaaw bi moom Amadu Sayxu nanguwaat ko ci 1870, yor ko ba
ci atum 1875. Ci at moomu lañu ko jekkoo ca xareb Sàmba Saajo. Ci noonu la Jolof
tàbbee ci loxoy Faraas ci 18 rakki gammu 1885. 

Bennoo gu Almaañ Almaañ njëkk xarey Napoleon yi, dafa seddaliku woon ci lu jege
ñatti teemeer ak juróom benn fukki diiwaan. Yépp it ci ron imbraatoor gu Otris
lañu nekkoon, walla li nu di tudde Imbraatoorug Rom gu sell gi. Almaañ gépp it
genn nguur rekk a fa nekkoon gu mag te temb, moo di gu Brusiya. Nguur googu nag
jëmoon na kanam, te ag yewwuteem fés, ci jamonoy buuram ba tuddoon Fredrick mu
mag mi (Great Fredrick) (1740 - 1786 g). Moo di ki ko defoon mu di nguur gu
dëgër te am doole. Bu ko defee waa Almaañ yépp wëlbati seeni gët jëme ci nguur
gii, ngir bëgg ag bennoo. Almaañ ci jamonoy Napoleon: Napoleon ak xarekatam ya
xuusoon nañu ci diiwaani Almaañ yi, teg leen loxo. Ñu daldi jawali ca nguurug
Brusiya, gi nga xam ne jàmmaarloo woon na ak ñoom ci ag njàmmaar ak fit. Waaye
Napoleon moom mujj na ko not, te gañe ko ci mujj gi, ca xareb Yena ba, atum 1806
g, daldi teg loxo peeyam ba Berlin. Napoleon merloo woon na lool waa Brusiya yi,
ci dog gi mu dogoon ay wàll ci seeni suuf, te jébbaloon leen diiwaanu Saksoni
bi. Waaye nag ci geneen wàll, am na lu am njariñ lu mu fa indi, ndaxte wàññi
woon na limub diiwaan yu Almaañ yi ba ci fanweer ak juróom ñeent rekk. Te bu
njëkk lu jege 360 lañu woon. Kon jëfi Napoleon jii, mbir la moo xam ni moo
nooyal yoon wi, waajal ko ba ag bennoo gu Almaañ man a judd, man a taxaw. Almaañ
ginaaw ndajeem Vienne mi: Ginaaw bi Napoleon Bonaparte daanoo atum 1815 g, ci
lanu def ndajeem Vienne. Ñu jële fa ay saxal yu bari. Bokk na ci yooyu, dagg
Doox bu Warsaw gu Poloñ gi, dagg ko ci Brusiya, te jox ko Rusi. Bu ko defee ñu
jox Brusiya moom itam goxub Rayan ak xaaju diiwaanu Saksoni. Ñu daldi taxawal ag
bennoo gu Almaañ gu làmboo fanweer ak juróom ñeenti nguur-nguuraan yu Almaañ.
Otris jiite ko. Defiin wii nag mi ngi ame ci càkkuteeful Metternich, ak naj gi
mu doon naj way daje yi, ngir ñu defal ko bëgg-bëggam boobu. Bennoo gu Almaañ
gii juddoo ci ndajeem Vienne mi, nekkoon na di lu manul a wéy. Ndax kat Otris
moom dafa tàmbli woon di genne ay saxal ak i ndigal yu di kontar tas-xibaar gu
gore, te wéeroodi fenn, te di kontar mboolooy Almaañ yi daan sàkku ag bennoo te
daan ko woote. Te Otris it dafa mujjoon teg loxo ci jataayub bennoo gu Almaañ
gi, te ga woon ko ci mu genne ay saxal yu di digale ñu fuglu daara yu mag yi, ak
leekol yi, ak ndaje yi añs. Doxaliin yooyu nag taxoon na ba ay kàddu jib yu ay
waa Almaañ, di sàkku ñu fipp ci kaw Otris, te di sàkku ñu jeem a bennal Almaañ,
ci keppaarug nguur gu Almaañ gu dëgër. Loolu moo di li xeltukatu Almaañ bi
(Hegel) daan sàkku, te daan ko woote, moom ak ñeneen ñi daan jam bennoo gii nga
xam ne Otris a ko moomoon daanaka, te tegoon ko loxo. Taxawaay bi nguurug
Brusiya ame woon ci naal yi jëmoon ci Bennoo gu Almaañ gi: Nguurug Brusiya dafa
tàmbli woon di yëngu ngir dajale xeetu Almaañ wi, duggal leen ci genn nguur gu
Almaañ gu nu bennal. Mu daldi woon rëddal boppam ab politig bu muy jaar ngir àgg
ci loolu mu bëgg. Mu daldi woon door ci dëgëral boppam ci biirum reew, defaraat
doxaliinam, yekkati koom-koomam, soppi nosteg galag yi aju woon ci nduwaan ci
mbooleem goxi nguur gi. Ñu daldi taxawal noste gi ñu daan wax (Solofrayn), di ag
bennoo ci wàllug nduwaan. Moo di li neenaloon nosteg nduwaan gi ci biir Almaañ.
Nga xam ne li nekk ci biir réew mi ci am njaay deesu ci genne duwaan. Nga xam ne
danoo feexal yaxantu gi ci Brusiya, ëfal ko ba mu man a doxe ni ko soob, ci lu
dul ñu ci di teg ay tënk-tënki galag mbaa yu nduwaan. Doxiinu Brusiya wii dey
dees na ko lim mu dig soopiku gu mag ci taarixu bennoo gu Almaañ gi. Doxal nanu
ko nag ci atum 1818 g, ci biir ay goxam yu biir yi. Gox yooyu nga xam ne njëkk
"Nosteg Solofrayn gi" danoo nekkoon ay gox yu nga xam ne bu ci nekk dafa amoon
nosteg pobb gu nduwaan, gu mu bokkul ak kenn. Waaye bi Solfrayn taxawee, lanu
bennal biir Brusiya ci wàllug nduwaan, ginaaw bi mu nekkee moom Brusiya di lu nu
seddale ci juróom benn fukki goxi nduwaan. Waa Brusiya yi yëgoon nanu ne bennoo
gi ci wàllug koom-koom moo di cëslaay li nu war a teg bennoog Almaañ gi ci
wàllug politig. Loolu a taxoon kilifay Brusiya yi tàmbli woon a fexe nu nu di
def ba duggal yeneen diiwaani Almaañ yi ci bennoo gu nduwaan googu. Brusiya nag
amoon na ndam ci li mu doon wut ci yenn ci diiwaan yu Almaañ yu ndaw yi, waaye
nag jot na a daje ak ag jàmmaarloo gu mag ci yeneen diiwaan yu Almaañ yu mag yi.
Li ko waral moo di ñoom dañoo gisoon ne li gën ci ñoom moo di ñu sosal seen bopp
ag bennoo gu ndawaan gu temb, ngir xeex ci bennoog nduwaan gu Brusiya gi. Looloo
fi indi woon ñatti bennoo yu nduwaan ci Almaañ. Kilifay Brusiya yi xamoon nanu
ne diiwaani Almaañ yi dinanu nangoo duggsi ci bennoo gu Solofrayn gi, bu nu
soppee sart yi di tax manees cee dugg. Looloo taxoon ñu soppi sarti Solofrayn
yi, nga xam ne leegi danoo sos ab jataay bu làmboo mbooleem ndaw yi ci bokk, bu
di saytu noste googu. Leegi nag lu fa duggati rekk ci li bawoo ci nduwaan mi ak
galag yi ñu ko di seddale mbooleem diiwaan yi, ci kem limub ña fa dëkk. Soppi
yii de dimbalee na ci yaatal gëweelub Solofrayn, gën a yàkkali ab geewam. Leegi
nag Bavar bokksi na ci ak Saksoni ci atum 1934 g, ca saa sa tam, nga tàmbali a
gis lu la di won ne Solofrayn moom tàmbli na a naat ak a am ag yokkute. Yaxantu
ga tàmbli woon na di jar, di dox, mbay ma màgg, endustri ba jëm kanam ci
mbooleem diiwaan yi bokksi ci Solofrayn. Am na nag benn jëfka bu nga xam ne moo
àntul Solofrayn, mooy moom de noste gu waa Almaañ xalaat ba def ko la. Loxol
Otris duggu ci, jenn doole it ju ko man a teg loxo yoonam nekku ci. Metternich
gisoon na ay wi nekkoon ci noste gii, waaye bi mu koy gis fekk na waxtu wa jàll,
manatu ca woon dara. Mu daldi bind Imbraatoor bu Otris bi ne ko: "Na la wóor ne
nguuri Almaañ yi - bi lii amee de – dinanu nekki wenn yaram wu jàppaloo, ci ron
kerug doxaliin gu Brusiya, te dina jàppeji Brusiya mu di - moom - aw yaram wu di
doxandeem, wu tumbrànke wu bokkul ci aw yaramam". Te kat waa Otris yi ñoom, ca
dëgg-dëgg, duñu ay doxandeem ci waa Almaañ yi, ndax ñoo bokk xeet, làkk ak
taarix. Man nanu ne Almaañ gépp mujj na bokksi ci Solofrayn gi, atum 1842 g.
Xalaatu xeltu bu Hegel bi feddali woon na dooley nguur, ak ray gi mu di ray jëmm
ak lépp lu mu am, ngir sàmm dooleem ak ag màggam ak wegeelam. Nguur walla àtte –
ci gis-gis Hegel - cëslaayam mooy doole, ci doole rekk la man a dëgërale dëgg.
Kon nguur walla àtte gu dëgër ci gis-gisu Hegel, mooy nguurug walla àtteg dëgg.
Kon moom Hegel dafa di mel ne moo teg ci loxol Brusiya lay wa xeltu gi di
rafetal, di baaxal seen jëfi jiite googu nu jiite woon bennalug Almaañ gi. Ñu
leeral leen ne bi 1848 g di jot, fekkoon na Brusiya mu di reew mu am kàttan ci
tere Otris mu di dugg ci mbiri nguur-nguuraani Almaañ yi. Naka noonu, fekkoon na
it mu amoon kàttan ci jiite yëngu-yëngu gi jógoon ngir bennal Almaañ.
Nguur-nguuraan yi bokkoon ci Solofrayn it, doon nañu dimblante ci seen biir ci
wàllug koom-koom, te daan jëflante ci lu dul yoonu Otris di ci nekk mbaa ñuy
diisoo ak moom, walla ñu koy tàggu. Ci noonu nguur-nguuraan yooyu tàmbalee xoole
Brusiya bëtu kilifa. Ci noonu la bennoo gu koom-koom googu doon màgg ak a naat
ci ron kerug Solofrayn, mujjoon di ab jeego bu mag jëm ci ag bennoo gu politig
ak xare ci Almaañ. Jeexiital yi jeqiku gu atum 1848 g defoon ci amug bennoo gu
Almaañ gi: Ay fipp yu bari jot nanoo am ca Tugal atum 1848 g. Ag fipp am ca
Paris, am gu am ca Vienne, geneen ca Brusiya ak ay fipp ci Itaali ak Almaañ.
Yépp it di xëccu jëm ci ag gore, demokraasi ak xeetu. Metternich mu màggat mii,
mujjoon na manatul woon a noot fippi Tugal yooyu, mbaa mu giimal leen, ni mu ko
baaxoo woon a defe. Kërug Orob gi mujj – ni ko Metternich di waxe – di kër gu
màggat, te ràpp, ba àgg ci maneesatu ci a yatt sax ab palanteer ci ay miiram
ngir ag màggat. Kon leegi li jaadu kay moo di ñu màbb ko, te wuutal fa geneen
kër gu yees. Ca dëgg-dëgg nag loolu am na, ndax kat noste ga amoon ca la ëppoon
ca reewi Tugal ya, dafa mujjoon di lu ràpp, ngir ag yàgg. Mujj na manatutoon a
ñàkk ñu yeesalaat ko, te taxawalaat ko ci anam gu dëppoo ak li jamono laaj.
Metternich dawoon na, te daanu woon, ci noonu buurub Brusiya bi. Frederick
William mu ñeenteel mi daldi jóg, woote am ndaje mu parlamaa, ngir ñu defaral
Brusiya ab sartu reew bu bees. Mu dig aw askanam ne leen moo fas yeenee jiite
yëngu-yëngu gi di jóg ci jéem a bennal Almaañ, ci benn bataaxal bu mu leen
jàngal. Ndaw yi teewal Almaañ yépp teewe woon nañu ndajeem atum 1848 g moomu, ñu
def fa ay gëstu ci lu aju ci Almaañ gu nekk benn. Ndajeem parlamaa mii, ñu ngi
ko gën a xame ci turu "Parlamaab Frankfort". 

Ab fajkatu jigéen mu ngi feddali wartéef wu tar wi jëm ci xeex réer gu
jéggi-dayo gi Doktoor bu amul bluus: Réer moo jiitu ci jàngoro yi ñu war a faj
Doktoor Atab Baaji (Atab Badji) mi liggéeyam màcc ci mbirum jigéen, biral na ne
jamp na lool ñu xeex réer gu tar gi lëmbe Afrig te gàllankoor bu baax lépp lu
mën a jur yokkute. 

Woppu Caar wiy faafaagal waa Ayti digg weeru oktoobar ak léegi, a ngay wéy di
yokk. Ci bisub 14 nowàmbar, 917 nit faatu nañu fa. Yàlla na leen ko Boroom bi
teggil ci jàmm. 

Tabaski Sunna la su far ci ab jullit. Tëbëski mooy ñaareelu iid (bër) ci Lislaam
ginnaaw bu Korite jàllee. Jële nanu ci Anas (gërëmul Yàlla ci moom) mu ne: Bi
Yonent (Yalla na jàmmi Yàlla nekk ci moom) bi yegsee Madiina fekkee na leen
ñaari bis ñu ca daan caaxaan ak a fo. Mu ne leen: Ana lu di ñaari bis yii? Ñu
ne: Danu ci daan fo (caaxaan) ci jamonoy ceddo (jaahiliya). - Yonent bi ne leen:
Yàlla jox na leen ñaari bis yu gën yooyu ñaar, ñu di bisu Tabaski ak bisu Kori
(Abuu Daawud soloo na ko). Moom Täbaski dees na ko amal ci fukkeelu bis ci aw
Täbaski, di weer wi mujj ci atum weer wi (Wolof). Ñaari bër yooyu, di Tëbëski ak
Kori, bokk nañu ci teddngay Lislaam, ba tax na kenn sañu cee woor. Yonent bi
(jàmmi Yàlla yal na nekk ci moom) tere na ku ci woor ci hadiis yu wér. Waaye nag
bu dee bisu Täbaski sunna la boo xëyee bañ a lekk dara, ba ba nga di julliji ba
noppi. Ci Ngiirum Maalig ak Shaafi, Tëbëski Sunna la su far ci ab jullit bu di
mukàllaf, di as gor, man ko te mu bañ koo sonal. Bu yooyu dajee mag ak gone ñoo
ci yam, ku xës mukàllaf sunna su far si war na la. Te it dina nekk farata ci
ñaari anam yii: Benn, ci ku ko nësër: niki nga ni bu ma Yàlla defalee nàngam
dinaa tabaski. Fu loola amee rekk manatul a ñàkk, farata la ci yaw. Ci ku xës
jënd am tëbaski, walla mu yor am xar jublu ci tabaski: bu loolu xësee am dafa di
daldi nekk farata ci yaw. Àtteb Tabaski ci Lislaam? Yàlla nee na: Jullil ngir sa
boroom te rendi (lottal) Yonent bi nee na: Ku am dooley tabaski te tabaskiwul,
kon bu mu jege sunu barabu julliwaay. Abuu Hurayra moo ko nettali, Ibn Maaja,
Ahmad, Daaru Qutni ak Al-Haakim soloo nañu ko, doonte bari na ñu jam hadiis bi
ci woroom xam-xam yi, niki Haasim ak ñeneen. Baraan nettali na ni, Yonent bi nee
na: Li nuy njëkk a def ci bis bii, mooy julli. Ginnaaw ba nu dellu lottal. Ku
def loolu def na sunu sunna. Ash-Shaari nee na: Duma nangu ku am dooley am
Tabaski di ko sàggane. Yonent bi saxaloon na ko te daan ko digle. Sunna la su
far ci Ñoñ-Maalig, Shaafi, ag ñenn ci waa Ahmad Ibn Hambal. Bu dee nag ci
ngiirum Abuu Hanifa ñoom lu war la. Lu war ca ñoñ Abuu Hanifa nag tekkiwul
farata la. Sopp nañu yii ci bisu Tëbaski: - Sangu lu ñu sopp la; - Sol yére yu
bees boo di julliji, ak xeeñoo lëjkoloñ (ba mu des rekk jigéen); - Sopp nañu nga
bañ a lekk dara ba julliji ba ñëw, soog a lekk; Yàlla nee na ci Alxuraan (lu nu
ci dégge): Yàlla amul soxla ci yàpp wi walla dereet ji; waaye la ko ca soxal moo
di ragal Yàlla gu bawoo ci yeen. Noonu lañu leen tàggate ngir ngeen màggal Yàlla
ci li mu leen gindi. Te nanga bégal way-rafetal ñi (Suraat 22, Laaya 36) Kon
nanu jàpp njëkk ni yéene ju sell te Yàlla rekk tax waliif ngistal walla wanu ci
bëti nit ñi moo di maye am Tabaski. Ci Lislaam ñaari mbir sàrt la ci nangu ag
jëf ju mu man a doon. Benn, mu dëppoo ak sunna; ñaar: sellal ko ngir Yàlla doŋŋ.
Yonent bi (Yalla na jàmmi Yàlla nekk ci moom) nee na: Sellal-leen seen i jëf
ngir Yàlla kat du nangu lu dul lu ñu sellal ngir moom. Sàrt yii nag moo ko di
tax a wér: Xar mu am juróom benni (6) weer walla at ak i fan ci li sax ci
Waa-Maalig, te di am kuy moo ci gën. Bu dee aw bëy nag, na am at ak weer ci
Waa-Maalig. Xar a gën, topp bëy, topp nag ak giléem. Xar mu góor a gën mu
jigéen, bëy wu góor a gën wu jigéen, nag ak giléem naka noonu. Juróom ñaari
jullit man nañu a boole jënd aw nag walla giléem. Bu dee xar walla bëy nag kenn
du ko bokk jënd. Waaye nag man nga a ray yéene ci képp ku di yewwoo ci kër gi,
moo xam mu di ku nga xam ne dundal ko yaw la war, niki sa ay doom ak sa soxna,
walla mu di ku nga xam ni dundal ko waru la, niki sa ay rakk yu góor ak
jarbaat... Bu ñu ko amul, yéene leen ci dina leen doy am Tëbëski. Ku nekkul ci
kër gi nag loolu du man a nekk. Yu ñu bañ ci am Tabaski: Bu benn béjjën dammee
te wéragul, manaan di nàcc, du mat am tabaski (ci Maalig). Bu wéree may nañu la
ko. Bu judduwaalewul ay béjjën it dara nekku ci. Bu ñu xaajee nopp ba ñatt
(1/3), la ca dagg bu matee benn xaaj ba, matul am Tëbëski. Bu judduwaalewul nopp
walla nopp ya gàtt nag dara nekku ci. Niki noonu it bu nopp ba xaree lu tollu ci
benn ci ñatti xaajam (1/3) du mat am Tëbëski. Bu ñu xaajee geen ba ñatt, la ca
dagg bu matee benn ca ñatti xaaj ya matul am Tabaski. Bu ko judduwaalewul walla
mu gàtt nag dara nekku ci. Am Tabaski war naa mucc ci yii: Bu mu yooy ba amul
nebbon (ndawal). Bu gimiñ ga xasaw. Bu mu patt ba fés, rawatina nag mu di gumba.
Bu mu làggi ba mu fés, rawatina nag mu damm. Alaa kulli haal nag, Lislaam ag
yombal la bëgg, te mboolem àtte yi woroom xam-xam yi di tërël dañu ci sóoraale
loolu ag jàppndal ñeel jullit ñi. Lu ñu di bañ ci ndawalug am Tëbëski: Bañees na
ku ca jaay dara ca yàpp wa ak ca der ba. Ku ko ñaani ba mayees la ko nag man na
koo jaay dara nekku ci. Bañees na yitam ka ko di fees ñu di ko fay ca yàppu wa,
waaye manees na ko cee may walla sarax. Bu laajee ag fay ñu fay ko xaalis walla
leneen. Noonu it la àtte ci am tudd. Bañees na gépp joxe ngir wareef, niki tànku
njëkke, yeeli maam, baatu feeskat, ak yu ni mel... Waaye nag moo ngi aju ci
yéene ji. Booy sarax sa dëkkandoo te bëggal ko sutura man ngaa yéene sarax ci sa
xol te jubloo rafetal wax ko ni am sa tànku njëkke, ndax jëf yaa ngi aju ci
yéene yi, tur yi amul solo. Niki amaana boo ko nee sarax, mu rusloo ko ci kanamu
njabootam, mbaa sax mu tee ko koo jël. Am Tëbëski sañees na cee maye, sañees na
cee lekk, sañees na cee denc. Xataada Ibn An-Nu-Maan nettali na ne Yonent bi xëy
na bis ne leen: Maa leen tere woon lekk ndawalug Tëbëski lu weesu ñatti bis yi
(Tabaski). May naa leen ko léegi; lekkleen ci ni mu leen neexe. Waaye buleen
jaay ndawalug Tëbëski, lekkleen ci joxeleen ci sarax. Jariñooleen der bi waaye
buleen ko jaay. Bu ñu leen ci joxee it lekkleen. Ahmad soloo na ko. Nan lañuy
rendee ak li ci aju: Ab jullit moo koy def, te doon ku am xel. Melo wi ci gën
nag moo di mu tëral la mu di rendi ci wetug càmmooñam te mu jublu Xibla. Bu dee
am xar mu tëral noppub ndeyjoor ba, ba fa mu yam ca baat ba, mu teg ca paaka ba.
Walla bu amee téerey baat mu teg paaka ba ca diggante téere ya. Bu ko defee bala
caa teg paaka ba mu wax ci am xelam ni fas naa yéenee daganal lekk yàppu nàngam
lii ci rendi gi ma ko di rendi. Bu dee teg paaka ba mu wax: Bismil-Laahi daldi
koy dawal ba ñaari sidit yu mag ya ak boli ga lépp dagg. Bu ko bombee ba deret
ja génn mu wax: Allaahu Akbar. Bu dawalee paaka ba, sidit ya tàmbalee dagg, mu
teggi ko. Bu ko ca gaawee delloo dees na ko lekk. Bu ko ca yeexee delloo nag te
lor waralu ko, kon deesu ko lekk. Te yit bu mu tàxale baat ba, bu ko defee it du
ko tee dagan, waaye bañ koo def a gën. Rendi xar ak bëy ci kanam lañu koy defe,
boo ko rendee ci ginnaaw walla ci wet, deesu ko lekk. Bu dee aw nag manees na
koo rendi, manees na koo loj. Bu dee ginaar nag war naa wërale paaka ba, ca
gannaaw ak ca kanam, ba sidit yu sew yépp dagg te mu bañ a tàqale baat ba. Bu ko
defee it du ko tee baax waaye bañ koo def a gën. Loj ak li ci aju: Kuy loj,
dafay taxawal la muy loj jubale ko "XIBLA" (Kaabag Màkka). Mu lem baat ba tëral
ko ci wetug càmmoñ ga. Bu ragalee barig dooley la muy loj, man naa yeew tànkub
càmmooñu kanam ba. Balaa tàmbali mu wax Bismil Laahi, bu tàmbalee mu bañ a dindi
loxoom lifeek noppiwul. Lu ñu war a loj nag bu ñu amul lojukaay sañees na koo
rendi. Lu ñu war a rendi it bu ñu amul rendikaay te am lojukaay sañees na koo
loj. Giléem loj rekk lañu koy def mbaa deesu ko lekk, waaye deesu ko rendi,
xanaa ñu loru ñàkk lojukaay te am rendikaay. Bu boobaa nag dees na leen ko may.
Bu dee aw nag dees na ko loj niki noonu it dees na ko rendi. Kon moom lu leen
jekku rekk ñu sañ koo def noona. Fii nag rendi ko lañu gën a miin. Loj, balaa
baax ñatti sidit yu mag yi dañu war a dagg. Kon ci ag wet lañu koy defe ak
kanam... Na moytu yii: Bu dawalee paaka ba, ba sidit ya tàmbalee dagg mu teggi
ko, kon bu ko ca gaawee delloo dees na ko lekk. Bu ko ca yeexee delloo nag te
lor waralu ko, kon deesu ko lekk. Te yit mu bañ a tàqale baat ba, bu ko defee it
du ko tee dagan, waaye bañ koo def a gën. Waxtuw rendi walla loj mu ngi dale ci
rendig yilimaan. Rendig yilimaan moo ngi aju ci ginnaaw bu sëlmalee julli gi, ba
jant di so ca bisub ñatteel ba fu ñu ko fi rendee mu baax. Ci ngiirum Maalig
fàww rekk mu doon bëccëg, deesu ko sañ a ray guddi. La ca gën mooy boroom rendil
ko boppam. Bu amee ngànt mu wuutal ko moroomum jullitam, te nanga yéene yaw. Ku
dul ab jullit manu laa rayal am tabaski. Ku rendi Tabaski ab jàmbur te amu ci
ndigal, du ko doy am Tabaski te war naa fay boroom. Am Tëbëski nag deesu ko
rendi jëkk rendig yilimaan te yilimaan it balaa rendi nég ba julli. Ci ni ko
Yonent (jàmmi Yàlla ci moom) bi waxe: Képp ku rëy njëkk jullig iid gi, deful lu
dul rëy baayima bu ñu man a lekk; Waaye ku rey ginnaaw jullig iid gi nag, am na
am Tëbëski (Buxaari soloo na ko). Tabaski lu am solo la ci Lislaam. Yonent
(jàmmi Yàlla ci moom) bi xamle na ni toq dereet wi di njëkk a génn Yàlla dina ci
jéggale mbooleem bàkkaar yu ñu mas a def. Nii la dikke ci hadiis ci nettalib
Aysa (ngërëmul Yàlla ci moom). Jëlee nanu ci Ibn Abaas mu ni Yonent (jàmmi Yàlla
ci moom) bi nee na: Xaalis dugaleesu ko ci lu gën gàttub Tabaski (iid) (Daaru
Qutni soloo na ko). Yonent (jàmmi Yàlla ci moom) bi bégal na nu ci ne xarum
Tabaski dina njot ci sawara niki mu njotee woon bakkanu Ismaayla. Amul jëf ju
nit di def ci bisu Tëbëski ju gën a neex Yàlla tuur ci dereet. Noonu la ko Aysa
nettalee. Noo ngi leen di yéene Tëbëskig jàmm! Di leen balu àq; di leen baal àq,
te di ñaan Yàlla boole nu baal. Te nu fekke ko te romb ko... 

Microsoft: Siiwalug Windows Phone 7 Microsoft dellusi na ci ag woote ak ab
gaaral bu ràññeeku altine ci lu aju ci telefonam bi ñépp di xaar Windows Phone 7
ànd ak defar Nosteg Doxiin (operating system) bu bees tàq ñeel Mobiil. Doorees
na ag gaaralu Windows Phone 7 ca New York. Gaaral googu njiitul Microsoft Stef
Balma moo ko jiite, ngir wone ni seen nosteg doxiin bu bees bi dafa nekk lu
taaru te yéeme. Ku nekk war naa man a seet Windows Phone te wax ni man na maa
teewal la Balma wax. Ci loolu, joyalees na siiwalug Windows Phone jëmmalug
man-mani telefon bi ak ay leeral ci juumtukaay yi ci nekk. Wonees na nosteg
doxiin bi mel niki luy mottalil boppam ag dundam ci lu dul di ko xaar feneen.
Siiwalees na juróom ñeenti telefoni Windows Phone yoo xam ne fimne
way-jëfandikuy waa-aamerig dinañu ci daldi man a tàmbali a tànn, ànd ak T-Mobiil
AT&T génne ko, ci gën gaa yeex, 8 Nowàmbar. Lu aju ci tëriin li, jëmmal gi ak
yomb-gee-jëfandikoo moo di li tax a jóg Mickrosoft ci lii, ci yakaar a joxe
jëmmal gu mat sëkk. Looloo tax sa Smartphone (telefon bi) man a teyewaale la ñu
xamoon ci Microsoft-centric (beneen telefon). Wax nag yomb na, kon nanu xaar ba
Windows Phone 7 wàcc ci maarse bi (ja bi) nu xool ndax seen jubluwaay walla
yéene jooju mel na ni. Mbetteel gi gën a rëy ci wàllu ndefarum tëriin dal na
leen, ndekete Windows Phone 7 déy manul sax a jël man-manu sotti-taf
(copie-coller), Waawaaw! Lu man a am daal manu ko fimne. Nee nañu nag dinañu def
ag yeesal ngir mu man ko ci weeru Saawiyee. 

Fan lanu jëm ak sunu demokaraasi bii? Réew mu nga xam ni yennat ci ay xalaat ñoo
fi dagan, yeneen dañu araam. Réew mi moo ne: sañ-sañu xalaat génne ko, xalaatal
sa xel, lu mu jur nga wësin ko niki yooyee demokaraasi di yu Tugal yi nga xam ne
ñooy ya mag yi ñu di roye. Loolu jural nu nuy lang ci ay mbiccam, di jafandu ci
ay waggam. Nu naan lu fi di lu baax moom la, du keneen, du feneen. Loolu tax na
ba sax lu bawoo feneen du leneen lu dul neen ndax li muy keneen. Lii ak lu ni
mel moo jur natt ci ñaari nattukaay gi Tugal di def ba ay farandoom di ko ca
fekk ak a roy. Fan yii jàll coow jeqiku woon na ci réew mi, te dara jeqiwu ko
woon lu moy kàddu yu njiitu réew mi yekkati woon ñeel estateem bii di bu ñu tere
ci Lislaam ci mbooleem ay yaxam. Ñenn jógoon ngir dëgëral njiit li bay indi ay
yax yu di ko dëgëral te yooya yépp di woon yu di aaye yi ñu bëgg a daganal.
Loola tax ba njiit la lottee ci daganal ko ci Lislaam mu bëgg a jaare ci
diineedi (laïcité) di li ñenn di woowe "tëraayu njaaxanaay" ngir rekk wone ci ne
mii réew moom du jullit ñi rekk a ko moom. Ñépp a ko bokk, Nasaraan bi jullit bi
ak woroom tuur yi. Te kat kii di kilifa gu mag ci réew mi di Seex Ahmadu Bamba
romb na fi ay estati te waxu ci dara, naka noonu geneen kilifa gee di gu kenn
magul ci Lislaam ju Senegal di Alhaaji Maalig. Waa jàngu bi it bokk ci réew mi
te seen i biir jàngu ay estatee fa nekk yu ñu di jublu ci seen ag jaamu. Te
looluy lu am lu kenn dul sikk. Waaw ana lu waral ñu ne nit ci mii am réew am na
sañ-sañu génne li ci moom te du ko génn. Fii lu neex waay mu teg ci kaw derub
yoonu Murit mbaa Lislaam. Te ñoñ Nasaraan ku leen xaw a laal réew mépp jóg
jiital ci seen ñi ñu di tudde ay ñoñ xel (intellectuels). Lu nekk ñu wax ko. Te
kat li jar a wax duñu ko wax mukk. Li jar a wax moo di réew mu nga xam ne 98 %
ay jullit lañu te feeti Nasaraan yaa fa ëpp. Bu lu ñu di woowe Pak jotee ñu jox
ndongoy daara yi ay fan yu dul jeex ngir ag bër. Waaye jullit ñi ñoom, ku ca
tëbëskiji mbaa nga tamxariti mbaa lu ni mel, say doom boo moyuwul ñu dàq leen,
ndax amuñu fan yu ñu leen may. Ab laaj a ngi nii: Li Abdulaay Wàdd waxoon imaam
yi ci ag suufeel ak xeebeel lu tax jurul coow? Li mu wax Sërin Tuubaa ak Alhaaji
Maalig lu tax jurul coow? Ndax kat Sërin Tuuba la taxoon ñu génne ko weesuwul
bañ ab estati ak lépp lu Yàlla bañ te loola di woon li Tubaab bi bëggoon. Seen i
bëgg-bëgg wuute jur Tubaab bi manatu ko fee dékku mu génne ko ngir loolu. Lu tax
tooñaange yii yépp jurul coow? Man damaa gis ne li tax waa ji moom wax jii wax
du ngir tuutale waaye ngir layal estateem bi la. Kon manoon na yam foofa, waaye
mu àgg ci naan dafay booleji ca Paab ba, mel ne Paab bi war naa manal Senegaal
dara. Te moom ci jëmmi boppam taxawoon wax wax ju bon ju ñaaw jëme ci sunu sang
bu tedd ba, ana lu ñu ci wax ñoom? Ndax ñaawlu nañu ko? Xanaa ñu ne "liberté
d'expression" sañ-sañu wax li ci yaw. Ba ñuy damm soorool ya ca Siwis lu ñu wax?
Ba ñuy aaye muuraay ca Faraas ndax ñaawlu nañu ko? Fu ñu ko teg? Te moone
soorool ya ca Siwis de weesuwul ñeent ci ay 200 jakka. Am na fi ay baat yu nga
xam ni seen liggéey ci réew mi du lu moy màbb dooley jullit ñi dëgëral Nasaraan
yi. Yooyu ba ca njëkk moo di diineedi, ñu gën koo xam ci "laïcité". Laicite du
lu moy tugalal mbaa sowwul (occidentalisser) aw askan wu ko doonul. Loolu moo di
tàyyi xayug sowwu gu Nasaraan ak Yahood gi (judeo-chretienne) tay ko ci réew mu
nga xam ne ay jullit lañu mbaa duñu woon i ñoñ sowwu, ak ga leen ci ñu gën a
doon i tubaab tubaab yi. Laïcité (diineedi), bu dee sax lu ñu gawe (imposer),
dafa war a sàmm diine yi waaye waru fee nekk di luy gor seen i tànk te naan sama
yoon nekkul ci yeen. Ci misaal bu dee dafa bëgg a taxaw ci réew mu mel ne
Senegaal ci ag sañ-bañ, dafa war a taxaw taxawaayu Sariiya. Du lu ñu fiy doxal
mbaa àtteb jeneen diine, waaye lépp lu ñuy def warees na koo xool ba xam gaañul
jenn ci diine yooyu. Lu ko moy mu doonati moom ci jëmmi boppam jaasi ju ñu bocci
ci kanamu diine yi. Lu am solo ñu war koo wax mooy ne su ñu bëggee ag jeqiku bañ
a ami ëllëg ci réew mi na fi ag maandute dolliku. Maandute nag mooy séddale ci
ag maandute déet gënale, déet def la la neex. 

Njaayum geerte gi ni mu di doxe baaxul, la njiitu jëwriñ yi naqarlu. Njiitu
jëwriñ yu Senegaal, Suleymaan Ndeene Njaay, naqarlu na, àllarba ca Ndakaaru, ni
njaayum geerte gi di deme, jàpp na ne ni mu di doxe baaxul dara. Nanu waxante
dëgg ndax ñi di defar diwlin ji amaguñu xaalis bu doy ngir jënd geerte gi, mu di
lu mu nangu. Seriñ Njaay a ngi doon àddu ca peggu ubbiteg 12eelu FIARA (Fuwaar
bi àddina bi jagleel mbey ak càmm ci Ndakaaru, 2 - 13 fewrie. Ci Fuwaar boobu,
waxtaan wi mu ngi jëm ci: mënal sa bopp ci ag dund. Waaye, nguur gi du ko
seetaan. Jëwriñu mbey mee ngi topp mbir moomu. Seetlu naa, gannaaw bu ma jokkoo
ak yenn ci ay beykat, ne ñenn ci ñoom a ngi joxe seen i geerte te duñu jot benn
xaalis, la njiitu jëwriñ yi xamale. Wéral na ne mbir moomu mënul a yàgg. Nguur
gi dina jël ay matuwaay ngir ñi jël geerte beykat yi fay leen ci lu gaaw seen
alal, loolu la dige. Altine jii, dinaa dajale njiitu bànk yi ak ñi di defar
diwlin ngir nu génne ay saafara. Du yoon beykat bi def ñetti weer di bey suuf
si, déqi, ba noppi jot ay boŋ gannaaw bi mu joxee geerteem, loolu la naqarlu.
Alxamis bi weesu, ci Jotaayu Jëwriñ yi, jëwriñu mbey mi, Xaadim Géy, siiwaloon
na ne dajalees na 120000 tonu geerte ci réew mépp, ci 45 fani dagaan. Maki Sàll
tënk na ci 8 digub at yi oto yi di dugg Senegaal war a am. Ndakaaru, 13 awril
(APS) 

Tambaakundaa, 2 awril (APS) Tàmbaakundaa: taxawal ay wanagi wowal, ngir doomi
jàngoro yi bañ a ayibal ndoxum teen yi ak yu ni mel. Sàntar bi di saytu kàttanu
jant bi ak cet, te nekk ci Tàmbaakundaa samp na ay wanagi wowal. Xeetu wanag
woowu nag mbeeste la, dees ko di tabax ci taxawaayu benn meetar walla lu ko ëpp,
mu lëkkaloo ak ñaari pax. Benn bi def sobe si (puup yi), fekk am na pexe mu leen
nal ba ñu wow, ñu def leen tos. Beneen bii def saw mi ak ndoxum laablu mi, ñu
suuxate ko flëer yi. Njariñ li mën a tukkee ci xeetu wanag wii bari na, ndax
lépp la ñuy jëfandikoowaat, day yi, saw mi ak yi ci ànd, rax-ci-dolli dafay
yaxanal ndox, indi cet. Loolu la Abdukariim Saane xamle, moo sos sàntar bi te
yit moo jiite mbootaayu xariti Tàmbaakundaa. Mbir mi nag dafa laaj toppatoo ak
yeete bu yaatu jëmale ko ci nit ñi. Nit ku nekk, war ngaa yar sa bopp ngir
sàmmoonteek fàggutéef yi ci aju, ndax yar boobu bu amul, doomi jàngoro yi dañuy
tasaaroo. Su ko defee dañuy ayibal ndox mi ci biir suuf si, niki ndoxum teen yi
ak yu ni mel. Looloo waral jamono yi weesu, waa sàntar bi liggéey ak waa Serwiis
Diiseen, ngir gëstu day yi. Su ko defee ñu ràññee xeeti jàngoro yi ba xam ndax
mënees na leen a tose gàncax gi. Abdu Kariim Saane ñaawlu na li waa dëkk bi tàmm
a def: bale biir kër gi ba mu set, waaye bàyyi mbalit mi ci buntu kër gi. Ci
wàllu cet gi ba tey, sàntar baa ngi di seet na muy def ba teqale mbalit mi,
boole li mën a ànd, ber yi ci des. Mu ngiy xalaat it defar ay mbuusi ndimo, ñu
wuutu mbuusi plastig yi. Loolu dafa laaj ñépp xàccandoo, bokk liggéey bi, ndax
sàntar bi moom rekk mënul a def lépp. Ci ag pàttali, ci mbënnum 1998 lañu sosoon
sàntar bi, nga xam ne ñu bari dañu ñàkkoon seen kër. Ñu fat leen ci lekkool
Saada Maka Si. Sàntar bi am ñu mu ci dalal. Ñu faf ko def bérébu sotteente
xalaat. Li ñu ci jublu woon moo di xalaat ci mbir yi leen soxal, sukkandiku ci
lekkool yi, ngir tasaare xam-xam ci wàllu tabaxinu ban, ak kàttanu jant bi, ak
cet, ak yeneen i ponk. Ndongo yi ñoo waroon a siiwal xam-xam boobu ci biir
njaboot gi. Yokk jëf yi nga xam ne kenn nàttablewul seen njariñ ci xeex sibbiru

Soleil, Jokkub awril, xët 7 Sibbiru màtt-màttu yoo moo koy joxe. Su fagaru amul,
xel xalaatul xeex sibbiru. Xeex bi warul a yem rekk ci faj nit ñi. Kàddu yii
tukkee ci Mustafaa Siise, kilifag biro bi di toppatoo fagaru ak jëflante ci
Progaraam bi di xeex sibbiru, tudd PNLP ci frãse, wone na cër bu yaatu bi fagaru
am ci xeex sibbiru, nga xam ne at mu ne dina rey lu ëpp milyoŋ ci ay nit. Kon
fagaru moo gën faju. Kilifa gi fàttali na liggéey bi ñu jot a tàmbali ci fagaru
gi, fésal ci ñaari poñ yii: pompe garabu yoo ci kër yi ak joxe sànke yu ñu
nàndal. Bu dee lu jëm ci poñ bu jëkk bi, gannaaw ba ñu gisee njariñal pompe biir
kër, léegi li leen yitteel moo di seet nan lañu leen di yaatale ba ñu yegg ci
yeneen i dëkk ak dëkk-dëkkaan yi. Bu dee lu soxal sànke yi nag, daaw yóbbu nañu
leen ci 5 diwaan, jagleel leen xale yi amagul 5 at ak jigéenu-wérul yi. Liggéey
boobu lañu bëgg a yaatal. Mënees na leen a ame ci fajukaay yi, ak ci woote yi
mbootaayi gox yi di amal, ak ci jataayi yeete yi jëm ci xale yi, ak ci wisiti
jiitu-wasin yi jigéenu-wérul yi di def, ak mbooloo yu ni deme. Ci biir loolu, ñu
xamal nit ñi nan lañuy jëfandikoo sànke yi, yee leen ci njariñ li nekk ci nelaw
ci biir sànke. Jàngal ay fajkati kër ngir xam-xam bi jëm ci pajum kër. Bu mbirum
fagaru gi wéyee, PNLP tëral na pexe mu tax ba lu dëkk sori sori, ak lu mu làqu
làqu, nit ña mën a jot ci paj mi war ci ñoom. Ci noonu mu xalaat a taxawal li ñu
naan pajum kër (ñu tudde ko Pecadom ci Frãse). Pecadom mooy fekk nit ki feebar
ci këram, teel koo toppatoo, laata jàngoro ji di màgg. Loolu nag dafa laaj ñu
jël ay nit ñu dëkk ca gox ba, mënees na leen a sax tudde fajkati kër, jàngal
leen li war ci ñoom, ba ñu mën a def liggéey bi ñu séentu ci ñoom. Ngir xeex
sibbiru: 51 doktoori diwaani wér-gi-yaram tàggat nañu leen. 

Lesoleil: Gàawu 11 awril 2009 Porogaraam biy xeex sibbiru ci réew mi te tudd
PNLP, ci jàppleg ñi muy jëflanteel, yeesal na xam-xamu 51 njiiti doktoori gox yi
ak seen i toftal, ci pexe yu bees yi ñu tëral ngir xeex sibbiru, ci ñaari lël.
Ñaareelu lël bi, jëm ci njàngale ñeel sibbiru ak xeex bi mu laaj, dajale na 26
doktoor. Lël boobu mu ngi tàmbali ci 16 màrs ci Daaray Wér (ISED) tëj ci 4 awril
2009, ci njiitéefu Dr Asan Yaradu, kenn ci ñi di xelal njawriñu wér ak
fàggutéef. Doktoor Pàppa Muusaa Coor miy saytu PNLP xamle na ne njàngale mii ñu
sumb mu ngi bokk ci pexe yi ñu tëral ngir sibbiru ak dee yi muy jur bañ a jéggi
tolluwaay bi mu nekk jamono yii. Ndax gisees na ne tolluwaay bi dafay gën di
wàññiku te li ko waral moo di pexe yi ñu tëral ngir xeex jàngoro ji. Mënees naa
lim yenn ci pexe yooyu: joxe sànke yu ñu nàndal, ak fexe ba garab yi (ACT) ñépp
mën cee jot ci njëg gu yomb, ak def ay càmbar yu feeñal jàngoro ji, na mu gën a
gaawe. Ci 2008, tolluwaay baa ngi nekkoon ci 5,6 % te mooy junni nit ñu ne,
juróom-fukk ak juróom–benn yi sibbiru dal na leen. Looloo waral Dr Coor yokk ci:
su nu wéyee di góor-góorlu, waxuma rekk ne tolluwaay bi dina yem foofu, waaye
sax dinanu faagaagal xeetu sibbiru bii. Ci xalaatam, ngir bundxataal sibbiru,
dafa laaj beneen wirgo doktoor, beneen wirgo saytukat ngir tolluwaayu dee gi ci
aju ak jàngoro ji bañ a yéeg. Looloo tax ñu taxaw temm ci yeesal xam-xamu
doktoor yi te dooleel leen ci pajum sibbiru, Doktoor Coor teg ko ci. Njiital
Ised, Pr Anta Taal Ja, moom, dafa ñaax doktoor yi ñu nekk ay mbër ak ay saytukat
ci xeexu sibbiru, ku nekk ci sa gox. Doktoor yi ñoom rafetlu nañu njàngale mi,
ndax ñi leen doon xamal wàccoo nañu ak ñoom, li ñu ci doon xaar gis nañu ko. 

Askan wi fippu na! Bésu alxamés bii di 23 fan ci weeru Swe 2011 bés la bu mag ci
biir bés yi ci ndeminu demokaraasi ci réewum Senegaal. Ndax gannaaw ba
njiitu-réew mi fésalee yeeneem soppi sàrti réew ci anam yi ñu ko war a fale moom
ak ki ko war a wuutu, la cóow lu rëy jólli fu nekk: Ñépp di ko mbàmb naan
jubluwu ci lu dul faluwaat, ag wut yoon wu mu fale doomam: di Karim Maysa Wàdd.
Ndax peresidaa ci luwaa boobu mu doon mébét dafa bëggoon su ñu koy fal, falaale
jaraaf ju koy wuutu su amee gàllankoor maanaam wiis-peresidaa! Rax-ci-dolli, pal
moomu su ko 25 ci téeméeri nit yu nekk falee rekk, pal ga dafay wéy. Maanaam
doonulkoon laajati 50 % yi nga xam ne moom la yoonu-wote laajoon kiy dooni
peresidaa am ko, ngir mën a falu ci benn "tour" kese! Luwaa boobu loolu la
bëggoon a teggi ba noppi sërëxal lawax bi war a wuutu njiitu réew mi su demee ba
mënatul ci diirug palam. Kenn reerewul mbir nag ne cóow li wër Senegaal ay at
mooy: Góor gi dafay wut pexe mu muy def ba ñu fal doomam, di Karim. Te loolu nag
ci demokaraasi bu mel ni Senegaal lu teey xel lool la! Xanaa kon li Wolof Njaay
waxoon dikk na: ku ñuy jiiñ ag ndëm fekk la nga di seeñu yeelu liir. Wante nag
lenn moom jàngees na ko ci mbir mi: Jamono ji ñu tollu nii loo am ci sañ-sañ
rekk askan wee la ko may! Askanu Senegaal moom dafa lànk ba tëdd ca naaj wa ne
luwaa boobu kenn du ko fi wote. Mbooloo mu takkoo génn ci biir réew mi yépp di
ñaqtu ne loolu mukk du fi amee. Rawatina mbooloo ma dajaloo woon wër
pénccum-ndawi-réew mi di xaar depite yi waroon a wote luwaa boobu, di leen
yuuxoo, di defante ak alkaati yi! Ndakaaru jax lool, tàng jërr! Wante askan wee
mujjee ndam li, ndax luwaa boobu kenn wotewu ko. Njiitu-réew mi ci bés bi la
rocciwaat luwaa bi! Lii nag moom gulléet la ci Senegaal. Jeego bu am solo la ci
ndeminu demokaraasi ci biir réew mi. Wone na mat gu wér, tàkku bu wóor bu askan
wi tàkku ngir saytu liy àqam ak i sañ-sañam! Kon ñépp a ngi xaar njiitu-réew mi
ci li muy war a wax ak askan wi ci fan yiiy ñëw. Ndax jéll bu ni mel kenn mënu
koo daanu ba noppi, jóg faxasu dem sa yoon. Fàww mu jàkkarlook askan wi wax li
mu nar, diisook moom ci xew-xew boobu ak la war a ñëw ca kanam! Am na nag ñu ne
li ko war moo di mu tekki ndombo li! La ca kanam moom rawul i bët! Kon gàcce
ngaalaama réewum Senegaal! 

Askani Senegaal am na ndam! Peresidaa Ablaay Wàdd nangu na dibeer ca guddi
gànnaaw ba resiltaa wote bi tàmbalee wàdd, ne Maki Sàll moom la réew mi tànn.
Moom Ablaay Wàdd woo na Maki, ñaanal ko, kañ ko, berndeel ko! Loolu di ndam lu
réy ci réewum Senegaal. Rawatina ba àddina sépp ne tekk, askan wépp ne tekk di
dégglu, boole tiit ak njàqare ci fu mbir yi doon nar a mujje, gànnaaw xiiroo bu
metti ak xeex ba ay bakkan rot bi amoon ci nguur gi ak kujje gi. Senegaal
wooneti na boppam. Kaar, jëf ji rafet na. Ablaay Wàdd gaal ga ko ñu bare seddoon
lekku ca! Wonne na ni demokaraat la! Maki Sàll nag, moom, moom la yaakaar yi
tase, ba askan wi bennoo bokk yaakaar. Réewum Senegaal firndeel na ne kenn demul
mu dés: Du réewum cuune! Dara jombu ko! Su ñu boolee sunu doole, sunu më-mën,
jubboo, gëm-Yàlla, xeex ger, yàqute jikko, fóot xol yi, taxaw temm ci jub ak
jubal, su sóobee Yàlla lépp lu ñu yootu jot ko. Lii la askan wi sas réew mi!
Yàlla bu yaakaar tas! 

Cosaanu mbind ci Afrik Cosaanu mbind ci Afrik lu mat a fésal la, ndax ñu bari,
waay-xeltu yi ak ñeneen dañoo defe ne caada yi nekk Afrik xamuñu ca seen cosaan
xaralaay mbind. Manaam xeetu mbind yi fi nekk yépp dañu leen a jeggani: ci Arab
yi mbaa ci Nasaraan yi. Loolu nag dëppoowul benn yoon ak li am: ndax soo gëstoo
dinga xam ci lu wér ne fii sax ci Afrik la mbind fekk baax. Fii ci Afrik lañu
njëkkee bind. Kon ñakk-a-xam li mu waral bari na! Li wér ci lu ñu xam ci
xam-xamu cosaan moo di: fii ci Afrik, ca Misiraay démb la nit tàmbalee bind.
Booba ak léegi am na lu ëpp juróomi junniy – 5000 at. Ci ab xaatim àlluwa ji ñuy
tuddee alluwaay Narmeer (-3200 laata Juddu Yonnent Yàlla Isaa) lañu firndeel
mbind mi gën a yàgg te ñu koy woowee "Hieroglyphes" ci Nasaraan. Baat boobu nag
du làkki maam ya nekkoon Misiraa, baatu Gerek la. Mbind moomu turam dëgg moo
doon "medu ntr" muy tekki "waxi Yàlla" ci làkki maam yooya! Ca Hieroglyphes
yooya mbaa "medu ntr" ya la yeneen xeeti mbind yi ci àddina yépp daanaka sosoo!
Bindi Gerek yi nga xam ne, la bindi tubaab yi téy jóge, mu nga sosoo ca bindi
waa Fenisi. Waa Fenisi yooyu ña nga jàngee woon bind ñoom itam ca maam ya woon
Misira. Waa Fenisi yooyu ay jaaykat yu mag lañu woon. Ñoo doon daanaka dox
diggante Misiraa ak yeneen réew ya woon Asi mbaa Ëroop. Jamono jooja sax gaa
Ëroop amagul woon. Yeneen réew yu mel ni yu "Hitites" ak yeneen ñoo fa nekkoon!
Gànnaaw loolu itam yeneen xeeti mbind yu bari judd nañu fii ci Afrik. Bi ci gën
a siiw di bu Meroe, te ngeen di gis nataal bi fii ci xët wii! Mbindum Meroe
moomu ba bés niki téy xamaguñu lu muy tekki! Te mbind mu xereñ la, mu am solo.
Maam ya fi nekkoon sàkkoon ko fi! Kon téy su ñu naan caada Afrik yi ay
"civilisations orales" lañu, cosaanoowuñu bind, dañuy wax rekk, wante lenn lu
wér lalu ko! Ay àtte-ñakkale ak wumpale kese la: Du leneen! 

Xew xew bii ma nga amee woon ca jamono ya rab yi daan wax ag nit ñi. Amoon na fi
jenn jigéen ju bon ju nekkoon ag ñeenti doomam. Ñoo nga dëkkoon ca biir àll ba.
Baayu xale yi, bi caat mi ñuy wax Tóni juddoo la dee; yaay ji jàpp ne kon xale
bi dafa aay gaaf. Mu daldi ko bañ. Bu mosee rëbbi ba ñëw, dafay woo xale yi,
benn benn, ñu nàmp ba mu des Tóni. Muy woy naan: Jamloro kaay nàmp, Jamloro
Siise kaay nàmp, Biraama Siise kaay nàmp, Ndaama Siise kaay nàmp, Na Tóni xaar
Yàlla yaayam. Di ko def ay yoon i yoon. Waaye, jigéen ju bon ji masul xam ne
Yàlla daan na feeñu Tóni ci melokaanu daar bu bare meew, bu ñëwee di nàmpal
Tóni. Am bés, musiba dal jigéen ji. Mu jóge ca àll ba di woy woy wa mu daan
woowee xale yi ngir nàmpal leen, yemmoo ak Bukki di jaar, déglu woy wi, jàng ko
ba mën ko bu baax. Benn bés, yaayu xale yi dem rëbbi. Bukki doxe ko gannaaw roy
baatam, di woy woy wi. Xale yi di génn benn benn, bukki di leen lekk ba mu des
Tóni. Ba yaay ja jógee àll ba, muy woy, kenn wuyuwu ko, mu jaaxle lool. Yàggul
dara, mu dégg baat bu mu miin, di woy naan ko: Jamloro, Bukki jël na ko, Biraama
Siise, Bukki jël na ko, Ndaama Siise, Bukki jël na ko; Tóni rekk a des ci yaayam
Yàlla! Ba mu déggee kàddu yooyu, jigéen ji dafa yuuxu, yuuxu gu tar, réer ci àll
bi. Foofa la léeb doxee tàbbi géej, bàkkan bu ko njëkk a fóon tàbbi àjjana. 

Tudde naa ko Leon Werth Yeen xale yi, nangeen ma baal, ndax téeré bii ki ma ko
tuddee du xale, mag la. Wante am naa lay: Benn, kookoo di sama xarit bi ma gën a
fonkk ci àddina. Ñaar, mag la gaa, wante lépp la mën a jëli, ba ci nettali-xale
sax. Ñett, waa jooju Faraas la dëkk te jamono jii ndeysaan dafa mar, xiif, moo
tax ma bëgg koo dëfal tuuti. Su lay yooyu yépp nag doyul, kon may naa téeré bi
xale ba waa jooju masoon a doon, ndax mag ñi ngeen di gis doonoon nañu ay xale,
wante ñi ciy fàtteliku loolu ñu neew lañu. Kon ma jubbanti wax ji. Tudde naa
téeré bi Leon Werth ca ba mu nekkee xale bu góor bu ndaw. Ba ma nekkee xale bu
tollu ci juróom-benni at, dama masoon a gis benn bés nataal bu yeeme ci benn
téeré bu doon nettali lu jëm ci "àll-bu-xonq bi" bu tuddoon "Ay nettali yu dëggu
yu ñu dund". Nataalu benn yeew la woon bu doon wànn benn rábbu-àll. Sotti nataal
baa ngi nii: Ci téeré bi dañu cee bindoon ne "yeew yi su ñu fàddee dañu di warax
duñu sàqami: Su ko defee dootuñu mën a yëngu, dañuy tëdd juróom-benni weer di ko
nelaw ngir li ñu wànn rees". Ma jóge fa topp di xalaat lu bari ci xew-xew yi ci
àll bi. Man tamit ma nataal ak sama karayoƞ-kulóor sama nataal bu njëkk. Sama
nataal boobu ni la meloon: Ma won sama nataal bi ay mag, laaj leen ndax ragaluñu
ko? Ñu toontu ne: lan lañu war a ragal ci ab "mbaxana"? Ma ne leen nataaluma
mbaxana de. Yeew buy wànn ñay di ko reesal laa nataal. Ma nataalaatal leen biir
yeew bi, ndax ñu mën a jëli li ma leen wax noonu. Mag ñi noonu lañu mel: fokk
nga leen di leeral lépp. Bii moo doon sama ñaareelu nataal: Ñoom ñu far digal ma
ne naa bàyyi nataal yeew yu tëjju ak yu ubbeeku te jeem a toppatoo lu jëm ci
xam-xami cosaan, xayma, xàmmeefi-sàrti baat, ak nataalu-suuf-si. Noonu laa mujj
a bàyyee ca ba may am juróom-benni at sama mébetu dooni bés nataalkat bu narkoon
a mucc ayib. Sama ñaari nataal yooyu, bu njëkk bi ak bu mujj bi, noonu ñu leen
soofale woon, looloo ma xàddiloo. Mag ñi ñoom duñu nànd dara, te dafa sonnale ci
xale nga di leen leeral lépp saa su nekk ci lu nekk. Noonu laa mujj a tànn
beneen mecce, jàng dawal awiyoŋ. Fu nekk ci àddina bi naawal na fa awiyoŋ.
Natalu suuf si nag, dëgg la gaa, amal na ma njëriñ lool foofu. Su may xelmati
béreb rekk di xàmmee fan la, Siin mbaa Arisonaa. Am na njëriñ lool, rawatina soo
reeree guddi. Ba ma juddoo ba léegi taseek naa nit ñu bari ñu am xel. Dund naak
mag ñu bari. Seetlu naa leen it bu baax, wante loolu soppiwul, gën a rafetal
sama xalaat ci ñoom. Su ma tase waan ak ku ma niru ku yemb, dama ko daan seetlu
won ko sama nataal bu njëkk bi ma dencoon. Lépp ngir bëgg a xam, ndax nànd na.
Wante amu ci kenn ku ma newul "lii mbaxana la". Man nag duma ko wax waxi yeew ak
àll-yu-xonq mbaa ay bidiw. Damay wàcc ba tollook moom di ko wax waxi kàrt ak
golf, politik mbaa ay karawaat. Su ko defee mag moomu dafa daan bég ci lu mu
dajeek ku ni mel, ku yembee noonu. Noonu la nekkee woon ak sama weetaay. Amuma
kenn ku ma mën a waxal dëggantaan ba bés bi ma paanee ci biir deseeru Sahara bi.
Booba ak léegi juróom-benni at la. Dafa am lu tojoon ci moëtër bi. Ndegam nag
ànduma woon ak mekanise mbaa ma yobbale kenn, may waaj, lu naroon a jafe nag,
jeem koo defarat man doŋŋ. Sama bàkkan bii ci loolu la teggu woon. Li ma dese
woon ci ndoxum naan weesuwuloon àppu juróom-ñetti fan. Ngoon gu njëkk gi ci suuf
si laa fanaan, fenn fu nit dëkk jegewu ma ci lu ëpp juniy juniy kilometaar. Kon
maa gënoon weet ku gaalam suux digg-géej, mu ne cunduŋ moom doŋŋ jafandu ci ab
tëmbal. Xalaat-leen kon mbetteel gi am ba bët di set, am senn mbaat su sew, su
xoromu sax su ma yee naan ma: Doo ma nataalal xar, su la neexee? – Ma ne "Han"!
– Nataalal ma xar. Ma ne bëreet ne ku dënnu fàdd, toxoñ samay gët, xoolaat bu
baax, daldi gis as xale su ngóor su doy waar sax su ne ma jàkk di ma niir!
Nataal bii ma ko nataal ca gànnaaw ga mooy bi ko gën a indi, wante bir na ma
sama nataal boobu xaajul jege kemtaan gi mu doon roy. Du sama ag sàggan nag,
ndax mag ñee ma xàddiloo woon ca ba may tollu ci juróom-benni at, ma dumooyu
mecce nataalkat bi doonoon sama mébet jamono jooja: Sama am njàng ci fànn woowu
rombuloon nataal ay yeew yu tijjiku ak yu tëju. May xool njuuma li, sama gët yi
ne xujj ndax waaru. Buleen fàtte ne benn dëkk dànduloon fa ma newoon. Te itam
sama ngóor si niruwuloon ku reer, ku sonn ba dóg, ku xiif, mar, mbaa tiit ba di
bëgg a dee! Niruwuloon benn yoon xale bu reer ci digg deseer bi, ci ajag-jag
gii. Ba sama fit wi dellusee, ma mën a wax ak moom laa ne ko: Waay, lu ngay def
fii? Mu baamtuwaatal ma ndànk, mel ni loolu lu ko ñor la lool: Ey waay, nataalal
ma xar. Ndeke soo waaroo doo sañ a bañ. Ak li ma mbir mi jommal lépp, béreb bi
mu ma fekk xàndu fenn fu nit dëkk. Sama bakkan nekk ci xottu gerte, noonu laa
génne sama poos ab keyit ak ab xalima. Wante foofu ma fàttelikuwaat ne nataalu
suuf, cosaan, xayma, xàmmeefi-sàrti-baat la gënoon a mokkal. Ma xaw a mer ne
ngóor si mënumaa nataal. Mu ne ma: loolu du ci dara nataalal ma xar. Ndegam
masuma woon a nataal xar nag, ma nataalal ko benn ci ñaari nataal yooyu kese ma
mënoon. Nataalu yeew bu tëju bi. Ma gënatee waaru ba ma ngóor si nee tónneet:
Déedéet! Bëgguma nataalu ñay bu nekk ci biiru yeew. Yeew wóorul te ñay dafa rëy
ba ëpp, fa ma dëkk xat lool. Xar laa bëgg, nataalal ma xar. Ma daldi joos: Mu
xool ko xoolaat ko bu baax ne: Déedeet! Xar mii dafa wopp lool! Nataalal ma
beneen. Ma joosati: Sama waa ji muuñ, deey ma ndànk ne: xam nga ne lii du xar
kuy la. Dafa am ay béjjen. Ma rëddaat sama ab nataal boobee: Mu làŋkati ne: Bii
dafa màggat... buy dund lu yàgg laa bëgg. Mbir mi bëgg maa sóof te fekk maa ngi
yàkkamtee jublu ci wàccee sama motëër bi, ma karaas-karaasal ko nataal bii: Ma
ne ko: lii kees gi la. Xar bi nga bëgg, mu ngi ci biir. Ma gënatee am mbetteel
ba ma gisee xar-kanamu sama àttekat si di leer mu ne: Waaw kañ... Bu mel ni nag
laa bëggoon! Defe nga ni xar mii dina soxla ñax mu bari? – Lu tax? – Fi ma dëkk
dafa xat lool. – Dina war a doy de... Xar mu ndawa-ndaw laa la jox. Mu daldi
sëgg ci nataal bi: – Ndawul noonu kat... Xoolal! Nelaw na... Ci anam yooyu laa
xamante ak ndoomi-buur si. Bii mooy nataal bi ko gën a indi bi ma ko nataal ca
gànnaaw ga: Noonu kon laa xame meneen mbir mu am solo: Palanet ba mu bawoo
ëppuloon daanaka as kër lu bari! Loolu nag mënu ma woon a jaaxal lool, ndax
xamoon naa ne su weesoo yenn palanet yu rëy yi mel ni Suuf si, Sipiteer, Mars,
Wenis, yi ñu wutal tur, am na ay téeméeri téeméeri yeneen palanet yu tuutee
tuuti ba daanaka mëneesul leen a sax gis bu baax ci teleskop. Su ci ab astronom
feeñalee benn dafa leen di wutal ab lim, dafa naan ko ci misaal "dippi-biddiw 1
3251". Am na tegtal yu bari nag yu ma gëmloo ne palanet ba ndoomi mbuur si jóge
woon dippi-biddiw B612 la woon. Dippi-biddiw boobu benn yoon kese la ko benn
xamlukatu biddiw bu Tirki mas a séen ca atum 1909. Ci benn ndaje xamlukatu
biddew yu àddina wërngël-képp mu indi ay firnde yu wér ci loolu mu feeñaloon.
Wante kenn gëmu ko, te dara waralu ko woon lu moy li mu soloon. Mag ñee mel
noonu. Ndokk turu dippi-biddiwu B612, nde lenn kese koo tax a siiw ba tey te
mooy la benn njiitu réewum Tirki bu tàngoon doxalin, dogaloon ne tirk bu soluwul
ni waa Ëroop yiy soloo rekk dinañu la rey. Ca atum 1920, menn am xamlukat tirk
boobu, sol yëre tubaabam yu rafet, joxewaat firnde ya mu joxe woon ca ndaje mu
njëkk ma. Bii yoon, ñépp mànkoo, ànd ne li mu wax yépp dëgg gu wér peŋŋ la. Li
tax ma nettali leen loolu lépp ci dippi-biddiw B612 ba noppi wax leen limam, du
lenn lu dul mag ñi nuy dégglu. Ndax xam ngeen ne ñoom ay lim ak xayma kese lañu
fonkk. Soo leen di wax sa xarit bu bees, duñu la laaj mukk lu am solo. Duñu ne
la: "Nan la baatam mel? Yan po la gën a bëgg? Ndax dafa di dajale ay
lëppa-lëpp?" Déedéed dañu lay laaj: "Ñaata at la am? Ñaata mag mbaa rakk la am?
Ñaata kilo lay peese? Ñaata la baayam di fàyyekku wér wu dee?". Soo leen toontoo
laaj yooyu nag kese ci lañuy defe ne xam nañu kon sa waay. Mag ñi soo leen nee
"gis naa kër gu rafet, am ay birik yu roos, am ay tóortóor ca palanteer ya, ay
pitax tàgg ca puj ga..." duñu mën a jëli li nga leen di wax. Danga naan leen
"gis naa kër guy jar nangami junni". Su ko defee ñu yuuxoondoo "Ah! Kon de rafet
na!" Ba tey nga ne leen "liy firndeel ne ndoomi buur si nekkoon fiy dund, mooy
taaram. Dafa daan ree ba noppi dafa bëggoon a am xar, ndax loolu firnde la ci ne
diw sangam nekk na. Su waay demee bay bëgg am xar, firnde la ni nekk na." Su
booba dañuy wag seeni mbàgg ne la xale nga moo tax!" Wante soo leen waxee ne:
"Palanet ba mu jóge dippi-biddiw B612 la", ñuy gëm li nga wax, noppal la ci seen
laaj yu bare. Noonu lañu mel nag, kon buleen leen ko jàppee. Xale yi fokk ñu
laaye-biir mag ñi. Li leer ba leer daal mooy ñun ñi xam luy àddina sunu yoon ci
ay nimero! Li ma gënkoon a taamu moo doon tàmbale nettali bii ni ab léeb!
Doonkon naa leen a wax ne: "Amoon na fi as doomi-buur su dëkkoon ci ab palanet
boo xam ne daanaka li mu ko ëppee woon moom ci boppam bariwuloon, bu bëggoon a
am ab xarit...». Ku xam luy àddina dinga xam loolu gën a niru lu dëggu. Ndax
bëgguma nag kuy jàngantu sama ay téere. Sama xol dafay fees ak nàqar saa yu may
nettali fàtteliku yooyu. Juróom-benni weer xaat ba sama xarit ba demee ak xaram.
Su ma fiy bind di jéem tegtale na mu bindoo woon, bañ koo fàtte moo tax. Ndax
fàtte sa ab xarit ndeysaan mbir mu tiis la. Te du ku nekk a mas a am ab xarit.
Te itam mën naa meli bés ni mag ñi soloolul leneen lu moy ay lim. Looloo tax
tamit ma jënd ab boyetu-kulóor ak ay karayoŋ. Yombul nag dellu di natalaat ci
samay at, rawatina su dee masuloo jeem a nataal leneen lu weesu nataalu ab yeew
bu tëjju ak bu tijjeeku ca say juróom-benni at! Naam, dinaa def sama
kemtalaayu-kàttan def nataal yu ko gën a dippi, wante wóoruma ndax loolu dina
àntu. Yenn saa yi am nataal bu tane, beneen ba ca topp du ko niru. Damay juum
tamit ci taxawaayam. Léeg-léeg ndoomu buur si njóol, léeg-léeg mu gàtt ba ëpp.
Kulóoru yëre ya mu soloon itam dama koo xaw a fàtte. Kon damay làmbatu doŋŋ di
góor-góorlu. Ci yenn yëf yu sew-sewaan yi gën a am solo dinaa ci xal a juum
moom. Wante rikk, loolu nangeen ma ko baal. Sama waa ji masu maa faramfàcceel
lenn. Xam naa dafa defe woon ne man ak moom ñoo niroo. Wante man ndeysaan mënuma
a gis xar yu tëjju ci biiri kees. Xëy na damaa far mel ni mag ñi. Ku dem, mag
dafa maa dab. Noonu la doon jànge bés bu jot lu bees ci palanet bi, ci dem bi ak
ci tukki bépp. Ndànk-ndànk la daan juuxsi ànd ak xalaat yi ma daan dikkëll.
Noonu la xame ca ñatteelu bés ba mbuggëlu guy yi. Bii yoon itam xar mee ma
suqali, ndax ndoomi-buur si dafa tóog-tóog, mel ni ku jaaxle, ne tónneet laaj
ma: Dëgg la de ne xar yi dañuy lekk garab yu ndaw yi? – Waaw dëgg la kay. – Ah!
kon bég naa. Jëliwuma woon nag lu waroon a tax xar yi di lekk ngarab su ndaw si
am solo soosu. Wante ndoomi-buur si dafa ca yokk ne: Kon dañuy lekk guy yi tam?
Ma xamal ndoomi-buur si ne guy yi kat, duñu garab yu ndaw. Garab yu tollu ni ay
jàngu lañu. Te su yobbale woon sax coggalu ñay, coggal googu du mënkoon a jeexal
genn ag guy. Waxu coggal ñay googu ma ko wax nag dafa koo def i ree. Mu ne xanaa
kon deeskon leen di tegle ñu warante. Mu yokkal ma ci te fekk muy dëgg: Guy
balaa mag dafay tàmbale doon lu ndaw. – Dëgg la! Wante lu tax sa xar yi war a
lekk guy yu ndaw yi? Mu ne ma: "yow tamit!", mbete loolu lu jarul a laajte la.
Ma xalaat, xalaat ba sonn door di xam lu mbir moomu wund. Ndeke palanet ba mu
bawoo, dafa amoon kom ci palanet yépp rekk gàncaq gu baax ak gu bon, kon jiiwu
gàncaq gu baax ak jiiwu gàncaq gu bon. Wante jiwu yooyu kenn du leen gis. Ci
kumpë biir suuf si lañu di làqu di fa nelaw ba mu neex ci ab ndoom, mu daldi
door a yeewu. Su ko defee mu fuddu, saxaan ndànk as mbant su rafet te lewet suy
law wutali jànt bi. Su dee saxaanu radi mbaa rosiye moom mënees na ko bàyyi mu
law fu ko neex. Wante su dee gàncax gu bon, ci saa si lees ko war a buddi saa yu
ñu ko ràññee. Te dafa amoon ay jiwu yu doy waar ci palanetu ndoomi-buur si. Ay
doomi buy lañu woon. Suufu palanet bi moom la feesoon dell. Te guy moom soo ko
yeexe gis, dootoo tàggooti ak moom ba fàww. Palanet bépp lay fees bëtt ko ak
reenam yi. Te su dee palanet bi dafa tuuti ba ëpp guy yi bari fa lool dañu koy
kalaate. "Mbirum farlu kese la", loolu la ma ndoomi-buur si wax ca gànnaaw ga.
"Soo sangoo suba ba noppi, dangay bale palanet bi ba mu set. Te sax-saxaani guy
yi foo leen ràññee ak yu rosiye ya danga leen war a buddi ci saa si, ndax su ñuy
ndaw daanaka mëneesu leen a xàmme. Liggéey bu soof la gaa, wante yomb na." Benn
bés mu digël ma ne, naa góorgoorlu ba def nataal bu mucc ayib, ndax xale yi fii
ma dëkk mën koo jàpp ci seen xel bu baax. "Xëy na su ñu tukkee bés dina leen mas
a amali njëriñ. Yenn saa yi, dàq sa liggéey bi nga war a wàccoo ba jëmmi-jamono
amul genn gàllaŋkoor. Wante su dee liggéeyi guy yi la moom ag tóoxidoona la. Mas
naa xam palanet bu waa ju tayal dëkkoon. Kooku sàgganee ñetti garab yu ndaw." Ci
tegtali ndoomi-buur si laa nataalee palanet boobu. Bëgguma di wax mel ni kuy
yeddaate. Wante balaa bi ci guy yi dafa jeggi dàyyoo. Ñi ko umpale bari. Te ku
repp ba reer bés ci ab dippi-biddiw mën nga a jànnoo ak musiba yu rëy, ba tax
bii yoon fàww ma soppi doxin, artu leen ne: "Xale yi! Moytuleen i guy!" Kon sama
xarit yi meloon ni man, dëkkee woon di felsasu musiba jooju ñu xamuloon, ma
bëggoon a artu, moo ma taxoon a farlu liggéey nataal boobu bu baax. Jàngale bi
ma ci indi jaroon na coono boobu. Xam naa, xëy na, dingeen ne, waaw lu tax amul
ci téere bii yeneen nataal yu muccee ayib ni nataali guy gi? Toontu bi yomb na:
jéem naa ba tàyyi wante sottiwul. Ba may nataal guy gi damaa yëggoon ne mbir mi
lu jàmpoon la. 

Senegaal ak bés bi UNESCO jàgleel làkki-ndey Bésu 21 fan ci weeru Fewrie at mu
jot, moom la kurél gi di toppatoo caada, njàng ak xamtéef (UNESCO) te feeteewoo
ci Mbotaayu-xeet-yi, jagleel làkki-ndey yi, maanaam làkk wi nga xam ne moom la
nit ku nekk nàmp. Loolu bi ko UNESCO dooree ak léegi ëpp na 10 at. Li waral bés
bi mooy yee nit ñi, artu leen, soññ leen ci solo bu jeggi-dayoo bi làkki-ndey yi
am ci fànnu yokkute yépp. Rawatina ci réewi Afrik yi nga xam ne daanaka ya ca
ëpp ba ñu tàbbee ci "kolonisation" ba téy jii ñu moomee seen bopp, dañoo xeeb
seeni làkk yi ñu nàmp. Réew yi gën a bari Afrik, Senegaal waxi noppi, seeni làkk
sedduñu leen daanaka benn cër bu tàkku. Kenn du leen jàng mbaa di leen jàngale
ci lekkool yi. Kenn du leen jëfandikoo ci bérebi àttekaay yi ak feneen ak
feneen. Dañu leen a soofal daal maanaam. Te fekk nag, loolu sax naka jekk moo
waral sunu xeex bii; Amul wenn askan wu mën a am tawféex, yokkute ak
jëm-ca-kanam ci wàllu politik, koom-koom, njàng ak leneen te dumooyu say làkk.
Bind nañu ko fi lu bare, indi nañu it firnde yiy wone ne réewi tubaab yi seen
bopp nuy roy ci lu nekk, laata ñu doon génn ci ag lëndëmtu, dañoo mujj a dekkil
seeni làkk. Loola a nga xewoon ca ndorteel 15eelu xarnu bi: Booba ñoom làkki
Lateñ rekk lañu daan jàng di ca bind, defe woon ne seeni làkk tekkiwuñu dara. Ba
ñu daggee buum googu lañu tàmbalee gindeeku ba léegi, am yokkute ci lu nekk, ba
tollu tey ci boppu àddina. Looloo waral bi UNESCO nemmeekoo càggante ak yàq gu
jeggi-dayoo googu mu def at mu nekk mu di fàttali xeet yi ak askan yi seeni
làmmiñ! Ndax gëstu yépp ci fànnu xam-xami làkk ak xaralaay jàngale wone nañu ci
lu wér, ne xale bi door njàngam ci làkk wi mu nàmp, moo di gën a ubbeeku fuuf
moroomam ma tàmbale njàngam làkk wu mu nàmpul. Li ko waral mooy xale bi buy dal
rekk dees di mën a tàggat xelam ci fànn yu bare niki matematik, xam-xami cosaan,
fisik ak yeneen. Te bu dee, kom ni ñu koy defe Senegaal, njàng mi yépp ci
Nasaraan la, su xale bi duggee lekool dafay mel ni ku lu. Dafay mel ni perantal
buy door a jàng wax. Dina def lu yágg ci ay at balaa lees ko mën a jàngal lenn
lu am solo ci Nasaraan. Ndax déggu ko! Li ëpp ci lu muy jàng du weesu ijji ak
nafar lu mu xamul lu muy tekki. Rax-ci-dolli, xeeb boppam, tiitange ak jaaxle bi
xale biy am, su ràññee ne, ndeke moom làkk bi mu nàmp tekkiwul dara ca béréb yay
indi tekki ëllëg ca réewam! Dafay juux ci lu ñu woowee "crise d'identité",
maanaam, dootul ràññeeti li mu doon, dafay nekk ku neex a yobbale, ku neex a
ómmat! Waxoon nañu fi itam ne sax soo koy seet, demokarasi bi ñuy wax, maanaam
"nguuru askan wi ngir askan wi", mënul a am ci làkk woo jeggani! Wante tey bi ñu
demee bay tekki ci saa si lépp li ñuy wax ci pencum réewum Senegaal ci làkki
réew mi, sànt nañu Yàlla, ndax mel na ni li ñuy fiy wax am na ñu ko dégg! Wante
li des bare na lool: Jot na ñu jàngale làkki réew mi ci daara yi, ci lekool! 

Ngëneel yi ci garabu nebedaay Nebedaay walla ci turu wolofam dëgg saab-saab,
garab la gu bari ay ngëneel ci wàllu dund ndax witamin ak ferñeent yu bari yi ci
nekk ak li mën a faj mbaa fàggu ci ay jangoro. Su ñu wesaare woon ngëneel yi
nekk ci nebedaay ba ñépp jot ci, kon tey febaru xale yu bare dootu fi amati.
Garab la itam guy raxas ndox mu yàqu ba mu dellu seetaat wecc! Tey ji nebedaay
dañu koy jëfandikoo daanaka ci réewu tubaab ci wàllu indistri yépp: dalee ko ci
lépp lu jëm ci wàllu taaru yaram, jaar ci fa ñuy defare garab ak yeneen. Garab
la itam goo xam gu yomb ay mbir la, ndax daanaka lajul ndox, fépp la mën a sax.

Mbooloo mooy doole te mooy jàmmi réew, wante lu waay di wuyoo na koy niroo! Moo
tax ba Front Siggil Senegaal seetee seetaat ba tudde boppam Bennoo Siggil
Senegaal, la yaakaar dellusiwaat ci askan wi, ndax xam xell ne noonu rekk la
nataange, tawféex ak jàmm ji ay doomi réew miy mébét mën a jebbi Senegaal. Wante
su dul woon loolu sax, ñépp xam nañu ne mbër mu mel ni Ablaay Wàdd, rawatina mu
yore li mu yore, maanaam pexe yi ak mën-mën yi ko "Etaa" jox, soo ko bëggee daan
alafook nga teel a jóg. Waajaay bi yàggoon na lool, laamisoo bi itam noonu, ba
ñenn ci seetlukat yi sax xaw a am xel-ñaar naan, mbaa bii "Bennoo" moom du mujj
a doon "Tasaaroo"? Yeene ju rafet amul ag pay gaa, wante na fekk itam mu mengoo
ak pastéef, jëfe ak dëggu. Naka démb ci ngoon réew mi yeweeku na. Waa Bennoo
jubbowuñu ci benn kandidaa, dañoo mujj wote: 19 parti ànd ak Mustafaa Ñas,
yeneen 14 parti ñoom woteeluñu kenn, dañoo tiyye seen kàddu. Wante li ñu doon
bañ am na: ndax gannaaw ba ñu tànne seen mbër ba noppi, Tanoor moom dafa indi
tànki bukki. Mu ne du nangu mukk Mustafaa Ñas di jiitu, ndax Bennoo masuñu a wax
ne dañuy wote ngir tànn ki war a doon seen kandidaa. Mu yokk ci sax ne li Bennoo
def, "kudetaa" bu ñu kudetaa PS la. Céy, politik yenn saa yi kenn du xam lu mu
di nirool! Waaw xanaa ñoom, jaamu soxlaay réew mi taxul leen a jog? Te sax ni ko
Wolof Njaay di waxe, "man la, man la" joo gis ñaare, du moom! Te su caaxaan
fattoo, dëgg des, réew mi warul a fàtte ne parti sosialist bi Tanoor Jeng jiite
moo fi nekkoon 40 at: li ñu fi yàq bare na te jafe-jafe yu bare yi réew mi di
jànkoonteel téy it, seen politik bi fi nekkoon am na ci yoon. Jareesu fee nekk
di wax waxi démb, wante alafook itam ñu seet fi ñu jaar ba yegsi fi nu tollu. Ci
sunu gis-gis bu neew, teel na lool sax di leen denkaat réew mi! Ñu bare ci am
seetlu nee nañu gaa parti sosialist ba woon ak bii du benn, wante nañu tàbb
ñeneen ñu jéem ba ñu gis li ñu mënee. Mustafaa Ñas moom, dëgg la wér na ni ku
bëgg réewam la, ndax su dul woon moom ba léegi kenn du wax Ablaay Wàdd: Li mu
beddeku woon 2000 jàppale Ablaay Wàdd, looloo taxoon ba PDS falu, nguuru parti
sosialist jeex. Kon mel na ni daal ci moom la yaakaar yi gën a daje: kon Yàlla
bu yaakaar tas! Wante doon kandidaa Bennoo walla Genn-Wàll-Bennoo taxul a falu!
Réew mi mooy fal, te ku jub, maandu, farlu, mat rekk lañu war a jiital: Mu jaar
ci yoon yi penccum-réew mi walla "Assises Nationales" yi xàlloon! Senegale yi
mën a wuutu Ablaay Wàdd duñu fi jeex! Xuloo bi ak saagante bi jaru ko, su dee
askan wee leen ñor, nañu taxaw njëkk ci xeex Ablaay Wàdd ak nguuram, ndax moom
kat gëmul nelawul! Te su ñu xaaree ba jaan wi dem, ñu topp cay door ca watit, du
jëriñ tus! Làmb ji sàjj na, ku woolu sa mbër nanga wut ngémb lu dëggër te
tàmbali say deeba-deeb. 

Bés bu taalifkati yeneen réew làkkee Wolof... Ci téere bii, dañu fee tànn woyi
taalifkat ak xaralakat yi gën a mag ci làkku Almaa, toxal leen ci Wolof.
Taalifkat yooyu yépp, muy Goethe, Heine, Hesse mbaa keneen ku mu ci doon, seeni
bind wër nañu àddina sépp. Siiwal nañu leen daanaka ci làkk yépp. Kon, ci sunu
gis-gis, yoon la te it jot na, ñu tekki seen i woy ak seen i bind yépp ci làkki
réew mi. Su ko defee képp ku jàng mën a jëriñoo seen xalaat, bég ca seen xarala,
ràññee pexe ya ñu tëral ba yàtt ca làmmiñ ya ñu nàmp kàddu yuy xalam. Gannaaw
loolu nag, aw làkk wuy dund moom, dafa mel ni aw gàncaq rekk: soo ko suuxëtee,
toppatoo ko, solool ko, bu ci Yàlla àndee dafay law, naat! Tos giy tax làkk
woowee di gaaw a sëq, meññ, moo di dëkke di ca sotti lépp lu xelu doomu-àadama
di sàkk te fekk muy lu ñu mën a jëriñoo mbaa di ci nàmm am xel. Tekki bépp xeeti
xam-xam, ak ci làkk wu xam-xam boobee mën a sosoo, ci sunu làkki réew mi, loolu
fés na ne lu mën a am, lu war a am la. Ndem-si-Yàlla si Séex Anta Joop dafa daan
wax ne, "am xel moo di gàtt, wante aw làmmiñ moom du gàtt". Ndax lépp lu xel
xalaat ba mën koo daj, xam ko, làmmiñ mën na ko tudd. Li des kañ moo di gën a
tàkkuwaat, gën a farlu ci liggéey jëmale ci làmmiñ yi ñu moom, yi ñu jégganiwul
fenn. Sunu maam ak maamaat ya, ba ca mag ñu njëkk ña, daan leen jëriñoo di ca
xalaat, di ca fent, di ca léeb, di ca bind, di ca jaamu Yàlla. Kon mënuñu leen a
weccee ak lenn! Te sax Wolof Njaay dafa ne «ku wàcc sa and, and boo toog mu
toj»! Yàkkaar nañu ne daal, liggéeyu tekki bii ak yeneen yu ni mel yu am solo yu
ko jiitu, dañuy gën a leeral yoon wi ñu mën a jëriñoo li ñu moomul, te duñu
sànni li ñu moom. Jukkib tànneef bu ni mel nag, ca ndoorteem moom, daanaka mënul
a mucc ayib. Rax-ci-dolli, ni ko Italiyee bi di waxe: "traduttore tradittore",
maanam "tekki, teggi", ndax tekke ca làkk bu mu mënti doon jëmale ca beneen
làkk, fàww mu am lu mu moy. Terewul nag ci sunu jeemëntu bii, ñu def sunu
kemtulaayu-kàttan ngir indi fi maanaa ak taaru kàddu xaralakat yu mag yi ñu fi
toxal seeni taalif. Xel nag moom du doy, te kuy jéem ay juum. Goethe mooy
xaralakat, fentkat ak taalifkat bi ñu gën a ràññee ci waaso Almaa yi. Goethe nag
xam-xamam màcculoon rekk ci wàllu woy ak mbindu fent yem ca, lawoon na ba yégg
ci xam-xami càkkeef gi, filosofi ak yeneen xeeti xam-xam yu bare. Goethe ku
jiitu woon jamonoom te ku ubbeeku woon la: ku solool Lislaam la woon itam, doon
jàng Araab ak Alquraan. Ci benn ci téere-woyam bi mu tuddee "Gànguneeg
Penku-sowu-jànt" walla "Westöstlicher Diwan" ci Almaa dafa cay ñeel di ca bàkk
diine Lislaam. Goethe ba bési tey mooy xaralakat bi gën a siiw ci askanu Almaa
te ay bindam daj nañu àddina sépp. 

Jiggéen yu mën góor Ci at yi ak wéer yi weesu, mel na ni Afrik dafa dellu fa
baaxi maam nekkoon, te moo di wormaal, naw, solool jiggéen. Bu ñu ko fàtte fii
ci Afrik, jiggéen a fi mas a fallu, di yaay, di lingeer, di ndey-ji-réew, di
buur, ca Misira démb, Nibi, Meroe, ba ci Waalo ak Kajoor. Kon su ñu dellusee di
fal jiggéen ju mel ni Nkosazana Dlamini-Zuma, mu war a jiite kureel gi feetee
kow mbootaayu réewu Afrik yi, "Union Africaine", loolu lu mat a fésal la. Soxna
soosu nag bañkat la mas a doon, daan xeex nguuru Apartheid ca Afrik di Sid,
bokkoon ci daanaka goornamaa ya nekk réew moomee la-ko-dale 1994 ba léegi. Kon
mënees naa yaakaar ne dina delloo " Union Africaine " gëdd gi mu yellool. Am na
itam jeneen jiggéen ju ñu ràññee bu yàggul dara gànnaaw ba ñu ko falee mu bokk
ci àttekat yi di war a àtte ca CPI maanaam àttekaay bi mbootaayu xeet yépp
daanaka bokk, di fa àtte saay-saay yi def lu bon, di xëpp ay ci seeni réew, teg
fa nguuru parparloo di noot ak a boom. Kookoo di Fatumata Bensudaa di jiggéeni
réew mi, ndax Gambi la fekk baax. Fatumata Bensuudaa moomu doonoon na jawriñ ja
yore mbiru yoon ak yemale ca réewam jóge fa bokk ci tiribinaal ba doon saytu
mboomum xeet wa amoon Ruwaanda. Mën nañu fee tudd ba léegi it soxna su mel ni
Joyce Banda, di njiitu réewum Malawi, di ndaw su tàkku ngir suxali réewam, xeex
gér ak yàq. Naka noonu itam Elen Sirlaf Jonson, njiitu réewum Liberia ma say-say
bu mel ni Sarl Tayloor demoon ba toj ko. Kon jaaraama jiggéeni Afrik yooyu
dekkal cosaani maam! 

Biralub àqi doom Aadama Biralub àqi doom Aadama ak Juddu-réew, bu 26 ut 1789 Dog
bu jëkk bi. Nit ñépp nekk gor ak yemoo ci ay àq lañuy judduwaale, wéye ko. Wuute
yi di am ci biir mbooloo mi mënuñu wéeru lu dul ci njariñal ñépp. Jubluwaayu
gépp mbootaayu politig moo di càmmug àq yi doom Aadama làmboo te yàgg du leen
far. Àq yooyu ñoo di moom sa bopp, moomeel, warlu, ak bañ noteel. Ballukaayu
gépp baat bu nit yore a ngi nekk ci Xeet wi. Amul jenn jëmm, kenn nit ku mën
doxal baat bu ci jógewul, ci lu wér. Moom sa bopp mooy mën def lépp lol du yàqal
jaambur: Naka noonu, nit ku ne àq yi mu làmboo te di leen doxal seen i dig a ngi
yem ci dig yi di may ñeneen ñi bokk ci mbooloo mi ñu bànneexu ñoom it ci àq
yooyu. Dig yooyu yoon rekk a leen mën tëral. Àtte sañul tere lu dul jëf yi di
lor mbooloo mi. Lépp lu yoon terewul, mëneesu ko tere, te yit mëneesul ga kenn
ci mu def lu yoon santaanewul. Àtte mooy kàddu giy génne bëgg-bëggu mbooloo mi.
Juddu-réew yépp sañ nañu, ci seen jëmmu bopp, walla ci jëmmu ndaw yu leen fi
toogal, bokk ci lu koy tëral. Yoon dafa war doon benn ci ñépp, moo xam dafay
aar, walla dafay daan. Juddu-réew yépp, gannaaw ba nga xamee ne ñoom ñépp a yem
ci kanamam, ñoo yem ci am sañ-sañu yóotu martaba, palaas, ak nekk ndawi nguur
gi, ku ne ak li sa mën-mën may, ci lu àndul ak benn xajjaatle, lu dul li aju ci
seen njàmbaar ak seen xarala. Mëneesul teg kenn tuuma, walla ñu jàpp ko, mbaa
téj ko, lu dul ci anam yi yoon tëral, ak jëfin yi mu santaane. Ñi di sàkku,
yóbbante, jëfe walla jëfeloo ay ndigal yu amul teguwaay, dees leen war daan;
Waaye bépp juddu-réew, bu ñu ko woowee walla ñu téye ko ci kow yoon, war na cee
tënku ci saa si: tooñ na, su fekkee ne dafa bañ. Yoon warul tëral lu dul ay daan
yoo xam ne, fés na ni yem nañu kepp, te amul kenn ku ñu mën daan, lu dul ci kow
ab àtte bu am, ñu taxawal ko lu jiitu tooñeel gi, te fekk ñu ngi koy doxal ni mu
ware ci yoon. Gannaaw nit ku mu, jortees na ne set na ci ag tooñeel ba keroog ba
ñu di biral ne tooñ na, su fekkee ne gisees na ne mëneesu ko bañ a jàpp, gépp
teeŋal gu dul gi ci yell ngir jot ci jëmmam, yoon war na ko daan daan yu tar.
Amul kenn ku ñu war gétén ngir i xalaatam, doonte sax ci wàllu diine la, na fekk
rekk seen ag génne yàqul dara ci jàmmu nekkeel ji àtte tëral. Kon bépp
juddu-réew mën na wax, bind, muul ci coobareem; Xanaa rekk moo di gàddu bëttug
sañ-sañ boobu, ci anam yi yoon tëral. Warlul àqi doom Aadama ak juddu-réew dafa
laaj doole ju di aar ñépp, muy dooley mbooloo mi. Doole jooju dees ko di samp,
ngir njariñal ñépp, waaye du doon ngir njariñal ñi ñu ko dénk. Ngir yor dooley
mbooloo mi ak ngir amal xaalis bi war ci caytu gi, ab natt bu ku ne war dugal
loxoom mënul ñàkk; dees ko di teg juddu-réew yépp, ku ne ak la nga mën.
Juddu-réew yépp sañ nañu nemmiku, ñoom ci seen bopp walla ci kow ndaw yu leen fa
toogal, ndax natt boobu dafa di lu war. Sañ nañu ko nangu ci seen coobare,
toppaatu jëfandikoo ga, taxawal daytalinam, ak lalam, ak feyyuwinam, ak diir ba.
Mbooloo mi sañ na làyyiloo bépp liggéeykat bu ne ci caytukaayu nguur gi. Mépp
mbooloo mom warlug àq yi ak teqaleg baat yi doxu fa, amul ndeyu àtte. Gannaaw
moomeel dafa di àq ju fegu, te sell, mëneesu ko xañ nit, xanaa su fekkee ni
njariñal mbooloo mi dafa ko laaj ci lu ñépp mën gis. Mu doon lees nemmeeku ci
yoon, ak ci kow ndàmpaay lu jub, lu jiitu toxalug moomeel gi. Biralub Dunyaa
ñeel àqi doom Aadama Pénc mu mag mi fal na ko, siiwal ko ci dogal 217 A (III) bi
mu génnee ci 10 desàmbar 1948. Dog bu jëkk bi. Nit ñépp moom sa bopp lañu di
judduwaale, ak yemoo ci ay sañ-sañ ak daraja. Xéewalees na leen sago ak xel;
dañu war jëflante ni ay doomi ndey. Nit ku ne mën na yiiru ci àq yi ak sañ-sañ
yi ñu taxawal yépp ci Biral bii. Te du ànd ak benn xàjjaatle ci wàllu xeet, ak
melow der, ak awra, ak kàllaama, walla diine, walla xalaat ñeel mbirum politig,
walla meneen xalaat mu mu, moo xam mu ngi tukkee ci aw xeet mbaa ci am mbooloo,
walla alal, walla juddu, walla beneen fànn bu mu. Yokk ci, réew mi walla dénd bi
doom Aadama cosaanoo, deesu ci def benn xàjjaatle bu wéeru ci taxawalinam ci
wàllu politig, walla ci wàllu yoon, walla ci wàllu jëflante bi mu séq ak
bitim-réew, moo xam réew moomu mbaa dénd boobu dafa moom boppam, walla dafa nekk
ci kiliftéef, walla mu am baatu biir rekk, walla mu am lu mejj ci baatam. Nit ku
ne am na sañ-sañ ci ag dund, ak ci baatu boppam ak ci kaaraangeg jëmmam. Deesul
def kenn ab jaam, walla ab dag; Njaam, ak njaay ak njëndum jaam terees na ko, ci
anam yu mu mën doon. Deesul bugal kenn, deesul teg kenn ay daan ak ay metit yu
tar, yu nit xajoowul, walla yu ko di toroxal. Nit ku ne am na sañ-sañ ci ñu
nangul ko, ci bépp béréb bu mu ne, jëmm ji mu taxawe ci wàllu yoon. Ñépp a yem
ci kanam yoon te ñépp am nañu sañ-sañ ci yoon feg leen, ci ag yemale gu àndul ak
benn xàjjaatle. Ñépp am nañu sañ-sañ ci ñu bokk leen feg ci bépp xàjjaatle bu
nar a jalgati Biral bii, ak ci lépp lu nar a sooke xàjjaatle boobu. Nit ku ne
sañ na dem yoon, ci kanam àttekaay yi ko yelloo ci réew mi, ngir tawat fa jëf yi
di bëtt sañ-sañ yi ko Ndeyu Àtte bi walla ab àtte fàggul. Amul kenn ku, mënees
na ko jàpp, walla téj, walla gàddaayloo, ci lu teguwul fenn. Nit ku ne, ci ag
yemale gu mat sëkk, am na sañ-sañ ci, layam, ab àtteekaay bu moom boppam te
maandu déglu ko déglu bu sell, ci biir mbooloo, sog a jël dogal yoy, moo xam ñu
ngi jëm ci feeñal i àqam ak i wareefam, moo xam ñu ngi jëm ci dëgëral bépp tuuma
ju ñu ko teg ci wàllu jëyya. Képp nit ku ñu tuumaal tooñeel, njortees na ni ku
set la, ba keroog ba yoon di wéral tuuma ji, ci layoo bu ne fàŋŋ, fekk warlulees
na nit ki fàggutéef yi layam laaj yépp. Deesul daan kenn ngir ay jëf, walla ay
càggante yoy, ci jamono ji ñu leen defe, nekkuñu woon njëfu tooñeel ci gis-gisu
yoon wi di dox ci réew mi ak wi di dox ci diggante réew yi. Naka noonu, deesul
tege benn daan bu gën a diis bi ñu waroon tege ca jamono ja njëfu tooñeel ja
ame. Deesul lëñbëtu kenn ci mbiri boppam, njabootam, këram, bataaxalam, walla ñu
wuññi suturaam, yàq deram, ci lu teguwul fenn. Nit ku ne am na sañ-sañ ci yoon
feg ko ci lëñbët yooyu ak tooñ yooyu. Nit ku ne sañ na dem ak dikk ci coobareem,
ak tànn dëkkuwaayam ci am réew. Nit ku ne sañ na génn mépp réew, doonte mosam
la; sañ na yit dellusi ci réewam. Ci kow bundxataal gu ñu koy bundxataal, nit ku
ne sañ na wuti rawukaay, sañ na yit muurloo rawukaay ci yeneen i réew. Sañ-sañ
boobu nit ki mënu ko tuddoo, su fekkee ne jëyya ju aju ci yoon wi ñépp bokk lañu
koy toppe, walla ay jëf yu safaanoo ak jubluwaayi Mbootaayu Xeet yi ak i sàrtam.
Nit ku ne am na sañ-sañ ci ag askanale. Amul nit ku ñu mën xañ askanaleem, naka
noonu yit mëneesu koo xañ sañ-sañu soppi askanaleem. Li-ko-dale ci jamono ji ñu
tolloo ci séy, góor ak jigéen, ci lu àndul ak benn xat-xat bu aju ci waaso,
askanale walla diine, am nañu sañ-sañu séy ak samp njaboot. Ci wàllu séy, ñoo
yem sañ-sañ ci biir séy bi ak ci tasug séy bi. Séy bi mëneesu ko fas lu dul ñi
nar a nekk way-dencante dañu ci a ànd ànd bu wér, ci seen coobare. Njaboot mooy
cosaanu mbooloo mi ak kenu li ko téye; yeyoo na mbooloo mi ak réew mi aar ko.
Nit ku ne, moo xam mu ngi nekk moom kenn, walla ci mbooloo, yeyoo na moomeel.
Mëneesul xañ kenn moomeelam, ci lu teguwul ci yoon. Nit ku ne am na sañ-sañ ci
wéye xelu boppam ci wàllu xalaat, ngëm ak diine; Sañ-sañ boobu dafa ëmbaale
sañ-sañu nit ki ci soppi diine, walla ngëm, ak sañ-sañu feeñal diineem, walla
ngëmam, moom kenn walla ci mbooloo, moo xam ci lu ni fàŋŋ la walla, ci lu biiru
la, mu jaarale ko ci am njàngale, ci jëfi diine, ci jaamu boroomam ak topp ponki
diineem. Nit ku ne am na sañ-sañ ci xalaat ak génne xalaatam ni mu ko soobe te
loolu dafa wund ni am na sañ-sañ ci ñu bañ ko fitnaal ngir xalaatam. Am na it
sañ-sañ ci taataan, ak jot, ak tas – te amul dig yu mu ci di seet – xabaar yi ak
xalaat yi, ci génnekaayu xalaat bu mu mënti doon. Nit ku ne am na sañ-sañu bokk
ci ndaje ak mbootaay yu jàmm lal. Mëneesul ga kenn ci mu bokk ci ag mbootaay.
Nit ku ne, ci biir réewam, am na sañ-sañu bokk ca njiit ya di saytu doxalinu
réew ma, moo xam moom ci boppam la, walla mu dénk baatam ay ndaw yu mu tànn ci
coobareem. Nit ku ne am na sañ-sañ ci ñu ubbil ko, ci ag yemale gu ñeel ñépp,
bunti liggéeyukaayi nguur gi. Bëgg-bëggu askan wi moo di kenu li téye baatu
nguur gi; Bëgg-bëgg boobu li ko di génne mooy pal gu jub, gu ñu war amal diiroo
diir, ci biir palin wu matale te yem, ànd ak kumpa, walla ci weneen palin wu
nuroo ak moom te mën jur pal gu sell. Nit ku ne, ci ni mu bokke ci mbooloo mi,
am na sañ-sañ ci xéewloo kiiraayal mbooloo mi; Yelloo na ñu jox ko ci wàllu
koom, nekkin, caada, sañ-sañ yi darajaam ak yokkuteg jëmmam laaj, ci liggéeyub
réewam ak jëflanteg réew ak réew, lépp nag aju ci doxalinu réew mu ne, ak ci
alalam. Nit ku ne am na sañ-sañ ci liggéey, ak ci tànnal boppam liggéey bi ko
soob, ak ci am sàrti liggéey yu jub te baax ci moom, ak ci lu ko feg ci ñàkkum
liggéey. Ñépp am nañu sañ-sañ ci yem añub liggéey, su fekkee ne ñoo yem liggéey,
ci lu àndul ak benn xàjjaatle. Képp kuy liggéey yelloo na pey gu jub te baax, gu
mu di suturloo moom ak njabootam, ci nekkin wu méngoo ak daraja ji nit làmboo
te, su ko laajee, mu am yeneen xeeti pexe yu ko mottali, ci wàllu kiiraayal
nekkin. Nit ku ne sañ na ànd ak ñeneen sos ay sendikaa, ak bokk ci ay sendikaa
ngir sàmm njariñam. Nit ku ne am na sañ-sañ ci noppalu ak féexal xolam, rawatina
ci wàññi, ci anam yu jaadu, yàggaayu liggéey bi, ak ci noflaay yu ànd ak pey,
diiroo diir. Nit ku ne yelloo na xéewloo koom gu doy ngir feg wér-gu-yaramam,
dund dund gu neex moom ak njabootam, rawatina ci lu jëm ci lekk gi, koddaay li,
paj mi ak garabi faju yi ak yeneen aajo yi nekkin laaj; Nit ku ne yelloo na
kiiraay, su fekkee ne liggéeyul, dafa tawat, dafa tële, ki mu doon séyal dafa
faatu; ak su fekkee ne dafa màggat mbaa mu tollu fu nga xam ne, yeneen safaan yu
ajuwul ci coobareem ñoo ko xañ la mu daan dunde. Ndey ji sukk wasin ak gune
yelloo nañu ñu beral leen ndimmal ak taxawu. Gune yépp, moo xam ci buumu séy
lañu juddoo walla déet, ñoo yem kiiraayal nekkin li ñu yeyoo. Nit ku ne yeyoo na
jàng. Njàng mi wareesu ci fey dara, walla boog njàng mu suufe mi ak mu njëkk mi.
Njàng mu suufe mi, ñépp lañu ga ñu jaar ci. Njàngum xarale mi ak mu mécce mi,
dees ko war yaatal ba mu yegg ci ñépp. Buntu njàng mu kowe mi warees na ko ubbil
ñépp, ci ag matale gu mat sëkk, kenn ku ne ak li mu yelloo. Njàng mi dafa war
jublu ci tëgg nit ci jikko yu rafet, ak ci dëgëral worma gi àqi doom Aadama ak
sañ-sañ yu mag yi yelloo. Dafa war yombal déggoo, muñalante ak xaritoo ci biir
xeet yépp ak ci biir mbooloo yi aju ci waaso yi ak diine ji. War na yombal yitam
yokkute ag yëngute yi Mbootaayu Xeet yi sumb ngir saxal jàmm. Way-jur yi ñoo
jiitu ci am sañ-sañu tànn xeetu njàng mi ñu bëggal seen njaboot. Nit ku ne sañ
na, ci coobareem, bokk ci xew-xewi mbooloo mi ci wàllu caada, ak bànneexu ci
xarala, jël wàllam ci suqaliku ag xam-xam ak ngëneel yi muy jur. Nit ku ne am na
sañ-sañ ci ñu feg njariñ li mu jële ci bépp liggéey bu mu def ci wàllu xam-xam,
ladab ak xarala, moo xam njariñ li daraja la, walla koom la. Nit ku ne am na
sañ-sañ ci jàmm ju ne ñoyy lalu ci biir mbooloo mi ak ci bitim-réew, ba sañ-sañ
yi ak moom sa bopp gi ñu tudd ci Biral bii, ñu mën leen doxal ni mu ware. Nit ki
am na lu ko war digganteem ak mbooloo mi nga xam ne, ci biiram rekk la yokkute
ag jëmmam gu yaatu te matale mën ame. Sañ-sañ yooyu ak moom-sa-bopp googu, deesu
leen mën doxal, ak lu mën xew, ci anam yu safaanoo ak jubluwaayi Mbootaayu Xeet
yii ak i cëslaayam. Amul benn pas-pas ci biral bii bu ñu mën jàppe ni dafa
nangul am réew, walla ag mbootaay, walla aw nit, sañ-sañ bu ko may mu yëngu mbaa
mu jëf jëmale ko ci màbb àq yi ak sañ-sañ yi ñu fi tudd. 

Lan lañu war a xam ci jabet Xibaar yii tibbees na leen ci Orangeinfo, ñu tukkee
ci Doktoor Abdul Asiis Kase (Dr Abdoul Aziz KASSE Chirurgien Institut du Cancer
Université Cheikh Anta DIOP) Lan mooy jabet? Ñaari wirgoy jabet ñoo am, jabet 1
ak jabet 2. Ñoom ñaar ñépp xàmmees na leen ci nattu suukar bu jéggi dayo ci
deret ji, ëpp 1,26 g. Waaye li sabab natt bu jéggi dayo bi ci jabet 1 wuute na
ak li ko sabab ci jabet 2. Jabet 1, tuddees na ko yitam jabetu ndaw (diabète
juvénile), ndax li muy dal nit ki ci ag ndawam, diggante ba mu amee ay weer ba
35 at. Ci wirgo bii, li sabab nattu suukar bu jéggi dayo mu ngi sababoo ci li
pànkreyaa bi mënul a defar mbir moomu ñu tudde «insuline» ni mu ware. Te
«insuline» mënul a ñàkk ci dundug nit, ndax moo di yemale suukar si ci deret ji.
Ci téeméeri nit ñu yore jabet ñu ne, fukk ñi jabet bii moo leen dal, mu doon
fukk ci téeméer (10 %). Jabet 2. Ci wirgo bii, li tax natt bi jéggi dayo jógewul
ci pànkreyaa bi, ndax mën na a defar «insuline», waaye yaram wi a ko mënul a
jëfandikoo ni mu ware. Ci àddina sépp, ci téeméeri nit ñu yore jabet ñu ne,
juróom-ñeen-fukk ñi jabet 2 moo leen dal. Mu doon juróom-ñeen-fukk ci téeméer
(90 %). Wirgo bii, mag la di faral di dal, waaye nemmikuwees na ko ci xale yu
magaale yi (adolescents). Ana màndarga yi di tax ñu jort jabet? Ci jabet 1,
màndarga yi ñu faral a nemmiku a ngi nii: saw mu bare, mar gu tar, nit ki am
àppeti, di lekk bu baax te du tee yaram wi di jeex, lu mu def sonn. Ci jabet 2,
màndarga yii weesu mën nañoo làqu, mën nañoo ñàkk sax ca njalbéen ga. Balaa ko
doktoor di mën a feeñal dina fekk mu am at yu bare, gannaaw ba jàngoro ji
sampoo, fekk yàqu-yàqu yi ci laxasu teew nañu ba noppi. Nan lañuy saxale ne nit
ki dafa jabet? Jabet kër doktoor moo ko mën a saxal. Kurél gi di toppatoo
wér-gi-yaram ci àddina sépp (OMS) siiwal na nattu deret bi di tax ñu mën ne
jàngoro jii jabet la. Jàppees na ne ku am lu yées 1,10 g amul jabet. Képp ku am
natt bu yées 1,10 g/l, (maanaam liitaru deret bu ne 1,10 garaam), fekk lekkul
dara ci 8 waxtu yi jiitu jëlug deret ji, mënees na a wax ni amul jabet. Jàppees
na ne ku am 1,26 g mbaa lu ko ëpp am na jabet. Jàppees na ne am na jabet képp ku
am nattub 1,26 g mbaa bu ko ëpp, fekk lekkul dara ci 8 waxtu wi jiitu jëlug
deret ji walla natt bu ëpp 2 g/l, ñaari waxtu gannaaw ba mu jëlee 75 garaamu
suukar (glucose). Pajum jabet na muy deme? Lekk gu deme ni mu ware (dees na ci
dellusi ci jukki bi di ñëw) ak yëngal yaram, farataal dox, am nañu solo lool ci
paj mi. Su loolu wéyee, way-jabet 1 (les diabétiques de type 1) fàww bés bu ne
ñu pikkiiru «insuline», ngir lu wuutu «insuline» bi pànkreyaa bi war a defar, te
mënu ko. Way-jabet 2, garab yu yemale suukar si lañu leen di jox, waaye nag am
na ci ñoom ñu nga xam ne bu ñu demee ba jëmmi jamono, dina laaj ñu pingu
«insuline». Yan yàqu-yàqu la jabet mën a jur? Dafay jàpp bët yi ba mën a indi
silmaxa. Jabet am na cër bu yaatu ci safaan yi di sabab doyadi ag roñoŋ. Jabet
mën na a jàpp siddit yi, ba ki mu dal dootul am yëg-yëg ci yaramam, maanaam du
yëg lu tàng mbaa lu sedd. Jabet mën na a laal yit góor ñi ci seen ngóora. Tànk
yi jar nañu a toppatoo bu baax. Looloo waral ba gaañu-gaañu, lu mu tuuti tuuti,
kenn waru ko a sàggane. Li ci war moo di faj ko ba mu wér. Jabet ci
jigéenu-wérul ji mën na a jur jeexital yu bare ci doomam. Ñu gën ci a ràññee
xale bi juddu deme ni noppu jaboot, walla doom ju réy ci juddoom, walla sax doom
ji bañ a indaale bakkan. Ndax jàngoro ji tasaroo na ci àddina si? Am na 150
milyoŋi way-jabet ci àddina. Fii ba 2025 lim bi mën naa fulu ñaari yoon. Li ci
ëpp ñu ngi di nekk ci réew yi néew doole te li ko waral moo di yokku gi nit ñi
di yokku, ak magal gi nit ñi di magal, ak lekk gu awul yoon, ak yaram wu ëpp, ak
ñàkk a yëngal sa yaram. 

Njàngatu Séex Aliyu Ndaw Altine 21 sàttumbar 2009 Jukki bii tibbees na ko ci
taaral ak ladab ci làmmiñu wolof «Esthétique et Littérature de langue wolof»,
Séex Aliyu Ndaw bind ko, Osad defar ko, oktoobar, 2002, 64 xët. Njàngatu Séex
Aliyu Ndaw ci woyu Sëriñ Muusaa Ka Sëriñ Muusaa Ka moom ak Sëriñ Mbay Jaxate ay
taalibe Sëriñ Tuubaa lañu. Li ëpp ci seen bind génnul mbirum diine ak di jéem a
jëmale nit ñi ci lépp lu Lislaam digle. Ma baamtuwaat fi ne: man taaral gi lal
seen am mbind ak ni mu di firndeele ne amul lu làmmiñu wolof di ñeetaane weneen
làkk moo ma tax a sukkandiku ci seen i woy. Ku mel ni Muusaa Ka, ba mu bëggee
wone màggaayu Boroom Tuubaa, te it wonewaale ni mu fekke woon diine ràgg, mu jël
ko ragg ko ba mu set, teg ci kanami doom Aadama, ak nag wone ni nit ñi daan def
ndiiraan di fëx wutalsi Sëriñ bi, ngir di wut Yàlla ak Yonentam bu tedd ba. Bari
ga ñu bari ak na ñu toftalantee, fu mu ne, ñu fekk ko fa. Werekaan bu mel ni
Muusaa Ka, ba mu bëggee indi lii lépp ci woy, te xam ne bu nga ko di jàng walla
nga dégg ñu jàng ko, nga daldi janeer na nit ña di def jëm ca Boroom Tuubaa,
dafa liggéey i baat yu ëmb yu mën a leeral lii lépp, tënk ko, te neex ci nopp ak
ci xol, ba noppi bët mel ni mu ngi ne ci jàkk. Moo tax Muusaa ne: Waaloo ngi di
wal-wali di gental Waalo, ngir bëgg naani géejag doomu Asta Waalo. Werekaan bi
baatu "wal" la tànn, xam ne ndox doŋŋ a ko moom. Mu jublu ci bari ga nit ñi bari
ak doole ja ñu di àndal ci xér ga ñu xér, su ñu fëxee wuti Sëriñ bu mag bi.
Waaye bu bindee "Waalo" it, jubluwu ci réewum Waalo doŋŋ, àddina si ak fu nit
mënti jóge la ci jublu. Defar taaru woy wi, ak tëgg mbaa yatt i baat yu ànd te
méngoo, te mën a feelu wal gi mu bëgg mu màndargaal bari gi ak toftalante gi ak
daw gi, moo tax mu jël "Waalo" mu taxaw taxawaayu àddina, ci biir woy wi. Moo
tax baati nas bu jëkk bi seeni ndoorte yépp di "W". Waaloo ngi di wal-wali di
gental Waalo. Bu ñaareel bi it nag moom, li tax Muusaa indee ko nii, mujjantal
ba la di dàkk, mu di baati "Asta Waalo". Mu daldi méngoo ak "Waalo" gi ci nas bu
jëkk bi, lépp di: Waaloo ngi di wal-wali di gental Waalo. Su nga xàmmee nag ne
Maam Asta Waalo moo di maami Sëriñ Tuubaa, nga daldi yëg te jàpp ne ndekete riir
mi ak bari gi ak xér gi, lii lépp nammul lu dul tàbbiji ci kiiraayu Sëriñ
Tuubaa. Werekaan bu mag, te xam woy, mokkal ko, lu mel ni la di bind. Waaye
taaru aw làmmiñ it, ci lu ni mel lees ko mën a fésale. Muusaa wax na li mu bëgg
a wax te jaaru ci. Dafa jël yeneen i baat, daldi ci gaar li mu nar a tudd lépp,
ba fàww yow mi di déglu, sa xol ak sa xel ne tekk, taataan li woy wi wund, nga
di sog a ming (= jaayu). Séex Aliyu Ndaw a ko bind ci téere bi nu tudd ci kow,
xët 29 - 31 Léegi nag nu jublu ci téere yi Yéen operatëer yi di yëngu ci wàllu
alfaabetisayoŋ, OSAD am na mbégtem yëgal leen ne génne na ay téere yu bees, ngir
njàng mi gën a naat. Kenn réerewul ne njàngum làmmiñi réew mi rafle na lool i
téere, ndaxam de bindkat yaa ngi di góor-górlu, ci fànna bu ne nag (njàngum
duruus ak bind, xayma, wér-gi-yaram...); Xanaa kay li des moo di jënd téere yu
doy, yóbbu leen ci daara yi. 
