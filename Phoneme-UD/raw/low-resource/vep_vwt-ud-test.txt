Vepsän mal eläba vägevad da melekahad naižed , kudambad ičeze melel da surel
tabal voiba tehta kaiken ičeze kanzan da kodiman täht . Natalja Silakova om üks'
heišpäi . Hänen elo om omištadud korktale azjale – vedäda ristituid da tehta
kaiken heiden hüvüden täht . Nügüd' hän om Kalag' - külän pämez' da läz kaht vot
hän oli Vepsän kul'tursebran pämehen . Nece rad pakičeb vastusenpidändad da
väged . No suren taban taga om peittud čoma da laskav naine , kudambal om ičeze
uništusid da tahtoid . Minei tuli oza vastatas Natalja Silakovanke Kalages , ani
hänen jubilejan edel , mitte om 23. sügüz'kud . Išttes čomal Änižjärven randal
hän starinoiči : – Minä olen sündnu Piterin agjaha , Himjogi - külähä . Se
seižub ei lujas edahan Kaskezaspäi , Piterin agjan da Karjalan valdkundan röunal
. Konz minä olen sündnu , vanhembad da mö vellenke ajoim elämaha Kaskez -
posadaha . Sikš meletan , miše minun jured oma Kaskez - posadaspäi , ved' minä
laps'aigaspäi elin neciš vepsläižes küläs . Sigä seižub meiden kanzan pert' ,
necen sijan polhe minun südäimes eläba kaiked lämembad johtutesed . Pagištihe-ik
Teiden kanzas vepsän kelel ? Ka , minä muštan , miše meiden kanzas kaiken aigan
kului vepsän pagin . Tatan polespäi kaik oma vepsläižed . Minun mamoi om
venälaine , no konz kanzas pagištihe vepsän kelel , ka hän el'genzi lujas hüvin
. Muštat-ik Tö ičetoi školan vozid ? Kaskezas ei olend školad , sikš kaik lapsed
Kaskezaspäi da Tožegespäi käveliba Kalag' - külän školha . Nece oli puine , kulu
škol , kus openzihe kahesa klassad . Lapsed toižiš külišpäi eliba internatas .
Vaiše lebupäivile lapsed voiba ajada kodihe , vastatas vanhembidenke . Minä en
navedind eläda internatas , en voind eläda edahan kanzaspäi . Sikš paksus minä
ajoin avtobusal Toižegehesai , a sid' jaugai kävelin Kaskezaha . Homendesel
ajoin školha mašinal kiviradnikoidenke , kudambad radoiba ORDas Kalag' - küläs .
Vepsän kel't školas ei olend . Eskai ei sand pagišta sil . Vaiše babad kodiš
pagižiba vepsän kelel . Nügüd' minä tahtoižin , miše lapsed pagižižiba vepsän
kelel , miše ristitud muštaižiba ičeze jurid . Om sel'ged , miše meiden vepsän
mal eläba erazvuiččed rahvahad . Paksus hö tuleskeleba radmaha kivikarjeroihe
vai kuna-se völ , i nece om hüvä , miše mö voim eläda hüväs kožmuses . No meile
ei pida unohtada ičeze jurid da kodikel't . Ristitud , ked ei tekoi ičeze jurid
, ei voigoi eläda hüvin necil mal , ei voigoi löuta ičtaze neciš mirus , ei
voigoi kazvatada lapsid ičeze rahvahan veroid möto . Nügüd' kaikes mirus
ristitud napriba tugeta ičeze rahvahid , tahtoiba teta ičeze kanzan istorijad .
Minä meletan , miše nece om lujas hüvin . Meiden Kalag' - posadas mugažo
tugedaba vepsän rahvast . Mö opendam vepsän kel't školas , tegem melentartuižid
projektoid , tegem čomid koncertoid da praznikad , kus ristitud voiba johtutada
ičeze jurid , panda päle vepsläižid sädoid da pagišta kodikelel . Jo toižen
kerdan meiden posadas oli tehtud " Kalarand " - praznik . Se pidätas čomal sijal
, Änižjärven randal . Nece praznik om kaks'keline . Mö pagižem sil kut vepsän
kelel , muga venän-ki kelel . Mö naprim tehta muga , miše lapsed da heiden
vanhembad , adivod da külän eläjad el'gendaižiba toine_tošt . Kacmata sihe ,
meiden praznikal lujas paksus kulub vepsän pagin . Lapsed da pajosebrad pajataba
vepsän kelel , praznikan vedäjad terverhtoitaba adivoid vepsän kelel . Mittušt
professijad Tö valičit školan jäl'ghe ? Kut elo-oza vedi Teid nügüdläižele
radsijale ? Ka , minun elos oli äi professijoid da äi radod-ki . Ezmäi minun rad
ei koskend vepsläižid . Minä lopin kooperativižen tehnikuman , sid' radoin
magupaštatesiden paštajan da sen jäl'ghe radoin pähižiden omblijan . Nece oli
hüvä rad , eskai ühtnin konkursoihe da sain ezmäižid sijoid . I muga oli kaikes
rados . Nece om minun elon sänd – ku minä pätin tehta midä-se , ka minei pidab
tehta necidä lophusai . Oli-ik mugoine aig , konz Teile pidi vajehtada ičetoi
elod ? Äjak-se aigad mindai ei olend Venämal . Minä ajoin radmaha verhaze maha .
Sigä om toine elo , toižed ristitud oma ümbri sinus . I konz minä pördimoi
kodimale , minä el'genzin , miše tägä minä en voi kävutada ičein tedoid , en voi
rata nikus . Sil aigal minä pätin udes išttas partan taga , i konz minei oli 40
vot , minä udes mänin opendamhas . Minä valičin oiktuz'tedon alovehen . Muštan ,
miše ezmäi oli lujas jüged opetas , el'geta da panda muštho kaik tedoid . Hüvä ,
miše minun elos oliba ristitud , kudambad abutiba minei da kaiken tugeziba .
Heiden abul da ičein surel naprindal minä sain diploman i radoin völ erazvuiččiš
sijoiš . Ozutesikš , radoin opendajan institutas , lugin lekcijoid läz 15 vot .
Konz Tö zavodit rata vepsläižidenke ? Mitte radsija nügüd' Teil om ? Minä kaiken
aigan navedin ühtneda vepsläižiden eloho . Olin Vepsän kul'tursebran aktivižen
ühtnikan . No oli aig , konz minä zavodin rata vepsläižidenke enamba i el'genzin
, miše minei pidab völ enamba abutada heile , i oigeta kaik ičein väged neche
radho . Sil-žo aigal minun päha tuli meletuz – tehtas Kalag' - külän pämeheks .
Minä meletin pit'kha , pidab-ik minei tehta necidä . Valičusiden edel minä
tahtoin el'geta , voin-ik minä tehta midä-se ut da hüväd külän eläjiden täht .
Minä tahtoin kut-se vajehtada elod küläs , kaita vepsläšt kul'turad da kel't .
Nece om lujas jüged rad , tehta vajehtusid ei ole kebn da teravas azj . Ristitud
paksus küzuba , pakičeba meid , no kaikile pidab el'geta , miše ei voi pätta
kaik problemad ühtes päiväs , sen täht pidab aigad . A vodel 2017 mindai
valitihe Vepsän kul'tursebran pämeheks . Nece rad om tärged , ved' mö voim
kirjutada projektoid da tehta äjan vepsläižiden täht . Se abutab kaita rahvast
da noustatada ristituiš rahvahališt ičetundmust . Ned oma vägevan vepsläižen
naižen sanad . Niiš om sur' armastuz ičeze rahvahaze da kodimaha , a völ nece om
toiv , miše meiden vepsän rahvaz eläškandeb paremba . Mö ozatelem Natalja
Jevgenjevnad sündundpäivänke . Toivotam hänele kovad tervhut , väged da korktad
ozad . Natalja Silakova johtutab ristituile , kut pidab armastada ičeze rahvast
, kel't da kodimad . Hän abutab udessündutada Kalag' - küläd da paremboita külän
eläjiden elod . Nece rad ei ole kebn , no se om lujas tärged meiden täht .
Išttes čomal Änižen randal Natalja Jevgenjevna andoi vastusid minun küzundoihe .
Vaiše aldod da kajagad kuliba meiden paginad . Om Vologdan agjas čoma vepsläine
der'oun – Päžar' . Seižub se mecoiden keskes , Päžarven da Kod'arven randoil .
Ken tuleb Päžarvehe , ka kaičeb necen tahon südäimes i pördase tänna völ kerdan
. Mi vedäb neche tahoze ristituid ? Tägä ei ole sotovijad sidod , tänna ei
ajelkoiš avtobusad . Necen der'ounan päbohatuz om rahvaz . Tägä eläba vepsläižed
. Päžar'laižed navediba ičeze mad , kaičeba sidä i pagižeba kodimal vaiše armhal
vepsän kelel . Hö vasttaba tulnuzid heiden pertihe adivoid lämäs – jotaba čajul
, sötaba pirgoil da surel tahtol starinoičeba , kut der'oun eläb nügüd' da sen
enččen elon polhe . Kezal Päžarves elo kehub – irdal vändaba lapsed , lehmäižed
käveleba der'ounadme , linmaiš pertidenno radaba tägälaižed eläjad , a nituil
nittas heinäd da pandas kegoid . Tal'vel Päžarvehe jäb läz 40 mest . No kaikse
elo tägä ei azotade . Lauk ajelese tänna kaks' kerdad nedališ , om tägä počt-ki
, radab kirjišt . Tuldes Päžarvehe kaik rigehtiba kacmaha sijališt muzejad .
Todeks sanuda , siš om midä kacta ! Muzejas om koume honust enččiden kaluidenke
. Erazvuiččed püdused , kodikalud , astjad , sädod da sapkaižed – muzejas om
todeks bohat kollekcii . Oliži hüvä , miše elo der'onas ei kül'mäiži , a vepsän
kel' eläiži tägä igän . 
