Beograd i Priština postigli dogovor o slobodi kretanja Pregovarački timovi
Beograda i Prištine postigli su u Briselu dogovore o slobodi kretanja i matičnim
knjigama rođenih. Neki sugerišu da su sporazumi korak ka konačnom priznavanju
Kosova od strane Srbije. Dok vlasti u Beogradu pokušavaju da predstave prve
dogovore sa Prištinom kao uspeh koji će doneti poboljšanje u životima kosovskih
Srba, opozicija ih je opisala kao štetne po nacionalne interese i prvi korak ka
priznavanju nezavisnosti Kosova. Posle završetka razgovora u Briselu šef
delegacije Vlade Srbije Borislav Stefanović insistirao je da rezultati dijaloga
ne znače "ni eksplicitno ni implicitno priznavanje nezavisnosti Kosova".
Komentarišući izjavu šefice prištinske delegacije Edite Tahiri da je rezultat iz
Brisela "prvi korak Srbije ka priznavanju Kosova", on je rekao da je reč o
netačnim tvrdnjama. "Edita Tahiri je to izjavila iz unutarpolitičkih razloga i
usled velikog pritiska kosovske opozicije", rekao je Stefanović novinarima,
dodajući da će Srbija nastaviti da izdaje identifikaciona dokumenta i
registarske tablice građanima sa Kosova. Prema sporazumu, građani Kosova će moći
da ulaze u Srbiju sa kosovskim ličnim kartama, ali će im srpska policija pritom
izdavati specijalni sertifikat. Isto će biti učinjeno sa vozačkim dozvolama, jer
Beograd odbija da prizna kosovska dokumenta. Vozači sa Kosova moraće da uzimaju
privremene registarske tablice srpske policije prilikom ulaska u Srbiju, ako na
svojim vozilima imaju tablice sa kosovskim grbom. Odluke o sprovođenju dogovora,
koji nisu potpisivani, sada treba da usvoje vlade u Beogradu i Prištini. Njihovo
sprovođenje, koje bi moglo da počne 1. novembra, pratiće grupa u kojoj će biti
predstavnici EU, Srbije i Kosova. Iako je Stefanović pokušao da predstavi
sporazume kao put ka poboljšanju života kosovskih Srba, opozicija ga je žestoko
optužila za kršenje državnih interesa. "Sporazum sa predstavnicima nelegalne
države Kosovo je kršenje Ustava Srbije i Rezolucije 1244 Saveta bezbednosti UN i
rušenje pravnih dokumenata na kojima počiva suverenitet Srbije", rekao je za
SETimes Slobodan Samardžić, potpredsednik opozicione Demokratske stranke Srbije.
Analitičari su takođe različito reagovali na dogovore. Profesor Fakulteta
političkih nauka Beogradskog univerziteta Predrag Simić izjavio je za SETimes da
je dobro što su dogovori postignuti i da će EU "sigurno sa odobravanjem primiti
potez Beograda i Prištine". Na pitanje da li sporazumi predstavljaju indirektno
priznavanje Kosova, Simić je rekao da "Beograd veoma dobro zna šta su crvene
linije u dijalogu sa Prištinom i da ih Vlada Srbije neće preći". Međutim,
direktor projekta Kompromis za Kosovo Aleksandar Mitić izjavio je SETimesu da je
to korak ka konačnom priznanju. "Od hapšenja Ratka Mladića svedoci smo sve većeg
pritiska Vašingtona i Brisela da se konkretnije uslovi integracija Srbije u EU
kroz uspostavljanje dobrosusedskih odnosa sa Kosovom. Dogovori su tako logičan
korak u procesu puzajućeg priznavanja nezavisnosti Prištine", rekao je Mitić.
Sporazume su različito primili i kosovski Srbi. Milan Ivanović, jedan od
predstavnika Srba sa severa Kosova, gde ne deluju kosovske institucije, ocenio
je da su sporazumi štetni za srpsko stanovništvo i da učvršćuju državnost
Prištine. "Očigledno je da Srbija odustaje od Kosova, ovo znači predavanje
Kosova zarad kandidature za Evropsku uniju", rekao je Ivanović za beogradske
medije. Međutim, Rada Trajković, predstavnica Srba koji žive u enklavama u
albanskom okruženju, rekla je da će sporazumi pomoći njenim sunarodnicima na
Kosovu. "Nakon dogovora, Srbija ima veći kredibilitet da se, uz podršku
međunarodne zajednice, bavi pitanjem Kosova i unapređivanjem uslova života
tamošnjih Srba", rekla je ona. 

Šef EU za borbu protiv terorizma: Al Kaida oslabljena, ali opasnosti ostaju Smrt
Osame bin Ladena i eliminisanje drugih ključnih operativaca Al Kaide oslabili su
organizaciju, ali opasnosti su i dalje prisutne. U kule Svetskog trgovinskog
centra udarili su oteti putnički avioni 11. septembra 2001. godine. Teroristički
napadi slični onima u Sjedinjenim Državama pre jedne decenije danas su malo
verovatni, rekao je koordinator EU za borbu protiv terorizma Žil de Keršov u
ponedeljak (5. septembra). Međutim, borba protiv Al Kaide i organizacija tog
tipa i dalje se suočava sa rizicima, upozorio je on, navodeći kao jedan od njih
mogućnost da terorističke grupe koriste prednosti vakuuma u vlasti posle
Arapskog proleća. "Danas napad veličine i sofisticiranosti onih od 11.9. više
nije moguć", rekao je de Keršov na konferenciji za novinare u Briselu povodom
10. godišnjice napada 11. septembra 2001. godine u Sjedinjenim Državama. "Da li
to znači da smo potpuno van opasnosti? Verovatno ne." Al Kaida je znatno
oslabljena ubistvom svog lidera Osame bin Ladena početkom maja, eliminacijom
drugih istaknutih članova mreže i finansijskim problemima sa kojima se, kako se
smatra, ta organizacija suočava, rekao je ovaj zvaničnik EU. Rat koji je vodio
NATO u Avganistanu i pojačana međunarodna saradnja posle napada 11.9. takođe su
doprineli tome, rekao je de Keršov, belgijski naučni radnik i bivši zvaničnik
vlade. „Interno smo mnogo bolje opremljeni danas nego što smo bili pre deset
godina“, rekao je on novinarima u Briselu, prenosi Rojters. „To ne znači da ćemo
sprečiti sve zavere, sve napade, ali ćemo pokušati da budemo efikasniji u
sprečavanju, u istraživanju i krivičnom gonjenju terorizma i u minimalizovanju
posledica terorističkog napada.“ Vest o novom udaru nanetom nekada moćnoj
organizaciji došla je i u ponedeljak, iz Pakistana. Vojska te zemlje saopštila
je da je uhapsila tri operativca Al Kaide visokog ranga u gradu Kueta na
jugozapadu zemlje. Među osobama koje su uhapsili pakistanski agenti, koji su
delovali u saradnji sa CIA, bio je i Junis Al Mauritani, čija je glavna dužnost
bila da planira napade na interese zapadnih zemalja širom sveta. "Al Mauritani
je lično od Osame bin Ladena dobio zadatak da se fokusira na napadanje ciljeva
od ekonomskog značaja u Sjedinjenim Američkim Državama, Evropi i Australiji",
navodi se u saopštenju pakistanske vojske, piše bostonski Global post. "On je
planirao udare na ekonomske interese u Sjedinjenim Državama, uključujući
gasovode i naftovode, hidroelektrane, kao i napade na brodove i tankere nafte u
međunarodnim vodama, uz pomoć glisera napunjenih eksplozivom." Mada Al Kaida
više nema sposobnost da izvodi napade koji bi po obimu bili slični onima od
11.9, i dalje je u stanju da izvodi "oportunističke" akcije malog obima, rekao
je de Keršov u ponedeljak. Teroristička pretnja sa kojom se svet suočava danas
postala je "puno kompleksnija i diversifikovanija", rekao je on novinarima u
Briselu. Koordinator EU protiv terorizma izrazio je zabrinutost da je trenutni
bezbednosni vakuum u Libiji možda omogućio članovima severnoafričkog ogranka Al
Kaide da povećaju svoj arsenal oružja pljačkanjem, uključujući rakete
zemlja-vazduh, čime se potencijalno dovodi u opasnost putovanje avionima. "Oni
su imali mogućnost da dođu do oružja, uključujući malo oružje i puškomitraljeze
ili određene rakete zemlja-vazduh, koje su izuzetno opasne", rekao je de Keršov.
Drugo pitanje koje, prema njegovim rečima, zabrinjava, kako piše AFP, jeste
"raspuštanje bezbednosnih službi u Tunisu i Egiptu", posle antivladinih protesta
koji su pogodili dve zemlje ranije ove godine. "Ne može da postoji bezbednosni
vakuum", rekao je de Keršov, pozivajući da se pomogne u procesu tranzicije u
takvim zemljama. 

Završen samit NATO-a u Istanbulu Ključni dogovori postignuti tokom dvodnevnog
samita NATO-a u Istanbulu uključuju i odluku o pokretanju programa obuke iračkih
snaga bezbednosti i obećanje da će biti povećan broj vojnika u Avganistanu.
Sedamnaesti samit NATO-a održan je u Istanbulu u ponedeljak i utorak (28. i 29.
juna), a okupio je 46 šefova država i vlada. Sedamnaesti samit šefova država i
vlada zemalja članica NATO-a u Istanbulu završen je u utorak (29. juna). Među
najvažnijim dogovorima postignutim tokom dvodnevnog samita su odluka o
pokretanju programa obuke iračkih snaga bezbednosti i obećanje da će biti
povećan obim vojnih snaga u Avganistanu. Lideri 26-člane Alijanse pozdravili su
prenos ovlašćenja u Iraku sa koalicionih snaga predvođenih Sjedinjenim Državama
na lokalne vlasti, koji je obavljen u ponedeljak, dva dana ranije nego što se
očekivalo. Oni su se složili da pomognu iračkoj vladi u obuci snaga bezbednosti
i ponudili saradnju celokupnom regionu Bliskog istoka. Sporazum je postignut
uprkos kontinuiranim razmimoilaženjima oko uloge NATO-a. Francuski predsednik
Žak Širak insistira na tome da članovi Alijanse vrše obuku pod sopstvenim
zastavama, a ne pod zastavom NATO-a. "Nema smisla da stojimo ovde i govorimo
'Svi prethodni nesporazumi su nestali.' Nisu nestali", rekao je britanski
premijer Toni Bler. Uprkos tome, samit je otvorio put prvoj misiji NATO-a u
Iraku. Lideri Alijanse takođe su se složili da obezbede dodatnih 3.500 vojnika
za Međunarodne bezbednosne snage za podršku u Avganistanu, koje trenutno broje
6.500 pripadnika. Predsednik Avganistana Hamid Karzai prisustvovao je poslednjoj
sesiji samita i pozvao NATO da odmah uputi dodatne mirovne snage kako bi pomogao
da se unapredi bezbednost u njegovoj zemlji uoči septembarskih predsedničkih i
lokalnih izbora. "Narodu Avganistana ta bezbednost je potrebna danas, ne sutra",
rekao je on. Tokom boravka u Istanbulu američki predsednik Džordž V. Buš obratio
se studentima Univerziteta Galatasaraj. Dok je Buš odgovarao na kritike u vezi
sa svojom politikom i pokušavao da umiri muslimanske nacije, u pozadini su se
mogli videti džamija Ortakoj i Bosforski most, koji povezuje Evropu i Aziju.
"Neki ljudi u muslimanskoj kulturi identifikuju demokratiju sa najgorim pojavama
u zapadnoj pop kulturi i ne žele da budu deo toga", rekao je on. "Kada govorim o
blagoslovima slobode, nepristojni video snimci i grubi komercijalizam nisu ono
što imam na umu. Ne postoji ništa nekompatibilno između demokratskih vrednosti i
visokih standarda pristojnosti", rekao je Buš. On je takođe čvrsto podržao
kandidaturu Turske za prijem u EU. "Turskoj je kao evropskoj sili mesto u
Uniji", rekao je Buš. "Vaše učlanjenje takođe bi bilo od presudnog značaja za
odnose između muslimanskog sveta i Zapada, zato što ste vi deo oba sveta".
Lideri NATO-a su tokom samita takođe postigli dogovor da misija SFOR-a u Bosni i
Hercegovini do kraja godine bude preneta na snage EU. Pored toga, tri zemlje
koje se nadaju prijemu u Alijansu -- Albanija, Hrvatska i Makedonija --
pohvaljene su za napredak koji su nedavno postigle, ali im nije upućen signal
kada bi mogle da postanu članice NATO-a. 

Robustan rast na rumunskom tržištu platnih kartica Rumunsko tržište kreditnih i
debitnih kartica poraslo je u proteklih dvanaest meseci za skoro 25 odsto, a još
uvek ima puno prostora za dalju ekspanziju. Širom Rumunije trenutno je na
raspolaganju oko 3.100 bankomata, u poređenju sa 2.165 koliko ih je bilo pre dve
godine. Pre deset godina, kada je jedna lokalna banka uvela prvu kreditnu
karticu u Rumuniji, samo je jedna prodavnica u centru Bukurešta mogla da
prihvata elektronsko plaćanje. Danas se u novčanicima Rumuna nalazi oko 6,2
miliona kreditnih i debitnih kartica i taj broj se povećava. Prema statističkim
podacima Rumunske narodne banke (BNR), u proteklih 12 meseci izdato je oko 1,2
miliona novih kartica. Sveukupna stopa rasta iznosila je oko 25 procenata; u
Bukureštu je bila još veća, dostigavši 40 odsto. Eksperti kažu da bi, ukoliko se
ovakav tempo nastavi, Rumunija do kraja godine mogla imati 7 miliona validnih
kartica u opticaju. Vrednost transakcija je takođe porasla: sa 3,7 milijarde
evra u 2003. godini, na 5,3 milijarde u 2004. Samo u prvom kvartalu 2005. godine
iznosila je ukupno 2,1 miijarde evra. Banke očekuju da kreditne, pre nego
debitne kartice, dožive najspektakularniji rast. Danas one čine samo 5 odsto od
ukupnog broja kartica u Rumuniji, ali bi se taj odnos mogao udvostručiti do
decembra, kažu zvaničnici banke. Ovaj procvat imao je i svoje posledice,
uključujući ekspanziju mreža bankomata. Trenutno postoji oko 3.100 bankomata
širom Rumunije, u poređenju sa 2.165 koliko ih je bilo pre dve godine. Preduzeća
koja se bave maloprodajom i uslužnim delatnostima bila su primorana da
investiraju u mašine za elektronsko plaćanje (POS), i do jeseni 2004. godine u
opticaju je bilo više od 10.000 takvih mašina. Mada međunarodni giganti Visa i
MasterCard dominiraju rumunskim tržištem, i druge kompanije počinju da izdaju
svoje kartice. Trgovinske transakcije preko interneta takođe su u porastu.
Pokrenuta pre više od godinu dana, kroz platformu 3 D Secure već je prošlo 4
miliona dolara u transakcijama, čime je Rumunija postala pionir u jugoistočnoj
Evropi. Mada su više od polovine činile spoljne transakcije privučene manjim
dažbinama, postoji znatna nada za budućnost. Neki predviđaju rast od oko 500
procenata do kraja godine za transakcije obavljene unutar Rumunije. Drugi veruju
da bi internet transakcije, koje trenutno čine manje od 0,1 odsto od ukupnih
elektronskih transakcija, mogle dostići 10 do 15 odsto za tri godine. Međutim,
neki Rumuni su i dalje oprezni. "Volim da dobijam svoju platu na stari način, od
blagajnika naše kompanije. Jednostavno ne verujem mašinama", objašnjava Dumitru
Purčelea, 53-godišnji električar. "Bolje se osećam sa gotovinom u džepu. Ako
odem u samoposlugu ili u restoran i moja kartica ne radi, kako bi to izgledalo",
kaže Tina Manesku, 26-godišnja sekretarica. Takva mišljenja su potkrepljena
krivičnim delima vezanim za platne kartice, uključujući postavljanje lažnog
bankomata u jednom delu Bukurešta, koji je čitao informacije sa kartica
korisnika. To je znak da su se rumunske kriminalne grupe koje su praznile
bankovne račune hiljada ljudi na Zapadu kloniranjem njihovih kartica sada
okrenule sopstvenoj zemlji. 

Makedonija sa manjinskom vladom do samita NATO-a Manje od mesec dana uoči
sastanka lidera NATO-a u Bukureštu, parlamentarne stranke složile su se da
podrže premijera Nikolu Gruevskog. Međutim, nova kriza izbila je u ponedeljak
kada su članovi Demokratske partije Albanaca zapretili bojkotom. Premijer Nikola
Gruevski stiže na hitan sastanak sa liderima najvećih političkih stranaka u
Skoplju. Glavne makedonske političke stranke složile su se u subotu (15. marta)
da bi premijer Nikola Gruevski trebalo da vodi manjinsku vladu do samita NATO-a
u Bukureštu, koji počinje 2. aprila. Međutim, u ponedeljak je izbio novi sukob
kada su članovi Demokratske partije Albanaca (DPA) zapretili bojkotom vladinih
institucija. DPA je napustila vladajuću koaliciju prošle nedelje, ukazujući da
je Gruevski odbio zahteve stranke. Međutim, sve makedonske parlamentarne stranke
-- uključujući DPA -- složile su se u subotu da bi sadašnja administracija
trebalo da nastavi sa radom, s obzirom na kritičnu situaciju sa kojom se
Makedonija suočava u vezi sa svojim nastojanjima za članstvo u NATO-u. Ta
nastojanja su u opasnosti zbog tekućeg spora oko imena sa Grčkom, koja je
članica Alijase. Atina je rekla da će iskoristiti svoje pravo veta da spreči da
se Makedoniji uruči poziv za članstvo, osim ako se do samita ne pronađe
prihvatljiva formula. Vlada Gruevskog suočava se još jednom rundom pregovora ove
nedelje u Beču, gde se specijalni izaslanik UN-a Metju Nimic sastaje sa
pregovaračima obe strane. "U naredne dve ili tri nedelje funkcionisaćemo kao
manjinska vlada, sa širokom političkom podrškom, i nadamo se da će takvi odnosi
biti demonstrirani u parlamentu", izjavio je u subotu ministar inostranih
poslova Antonio Milošoski. Jani Makraduli, potpredsednik najveće opozicione
partije -- Socijaldemokratskog saveza Makedonije (SDSM) -- izjavio je da će kao
odgovorna stranka SDSM podržati vladu do aprila. DPA je prošle nedelje raskinula
sa vladajućom koalicijom zašto što nije dobila podršku za neke od svojih
predloga, uključujući širu upotrebu albanskog jezika i zastave i veće beneficije
za etničke Albance, veterane sukoba iz 2001. godine. DPA takođe želi da
Makedonija prizna novu nezavisnu državu Kosovo. Uprkos povlačenju, stranka se
prvobitno složila da podrži manjinsku vladu. Međutim, njen ključni član,
potpredsednik vlade Imer Aliju, izjavio je u ponedeljak da DPA ne može dalje da
radi sa Gruevskim. On je rekao da će tražiti od rukovodstva stranke da objavi
saopštenje u kojem se etnički Albanci pozivaju na povlačenje iz vladinih
institucija. Izjava Alijua je izgleda bila isprovocirana intervjuom koji je
Gruevski dao tokom vikenda, a u kojem je sugerisao da DPA radi u ime stranih
interesa. Čak i sa bojkotom DPA, administracija Gruevskog još uvek će biti u
mogućnosti da funkcioniše, s obzirom da i dalje ima dovoljnu parlamentarnu
podršku. Predsednik Branko Crvenkovski, član SDSM-a, rekao je da su, s obzirom
da je ostalo samo 20 dana do aprilskog samita, razgovori sa Grčkom u
"najdelikatnijoj fazi". On je takođe signalizirao da postoji prostor za
potencijalni kompromis. "Ako se pronađe formulacija sa dodatnim terminom ili
pridevom -- koji neće značiti uništavanje nacionalnog identiteta, nego dodatni
opis našeg državnog uređenja -- mislim da možemo ostvariti ciljeve obe zemlje",
rekao je predsednik. Njegova izjava očigledno odstupa od prethodnog stava
Makedonije, prema kojem je svaka modifikacija imena zemlje bila isključena. 

Tužilac traži ukidanje vladajuće turske stranke Borba između turskih sekularista
i vlade premijera Redžepa Tajipa Erdogana ponovo se rasplamsala dok glavni
tužilac Abdurahman Jalčinkaja traži da se premijeru i još 70 drugih zabrani
bavljenje politikom. Turski premijer Redžep Tajip Erdogan. Turski glavni tužilac
Abdurahman Jalčinkaja podneo je optužnicu ustavnom sudu zemlje tražeći da
zabrani vladajuću stranku. On tvrdi da je Partija pravde i razvoja (AKP) postala
"žarište" aktivnosti kojima se podriva sekularizam, kao i da stranka ima
"skrivenu nameru" usmerenu na pretvaranje Turske u islamsku državu. Tužilac je
tražio da se 71 članu stranke, uključujući premijera Redžepa Tajipa Erdogana,
zabrani bavljenje politikom na pet godina. Odluka Jalčinkaje je najnovija runda
žestoke borbe između vlade na čelu sa AKP i sekularnih snaga u zemlji, koje
uključuju vojsku, pravosuđe i akademske radnike. Ako se postupak nastavi,
glasovi sedam sudija biće dovoljni da se stranka zatvori. Osam od 11 sudija
postavio je bivši predsednik Ahmet Nedždet Sezer, nepokolebljivi sekularista.
AKP opisuje sebe kao konzervativnu demokratsku stranku. Ona je ostvarila jaku
pobedu na prošlogodišnjim izborima dobivši 47 odsto glasova. Prošlog meseca, na
užasnutost sekularista, uspela je da ukine zabranu nošenja islamskih marama na
univerzitetima. U optužnici na 162 strane Jalčinkaja je rekao da je ukidanje
zabrane ključni korak kojem teže politički islamisti. On je takođe naveo razne
Erdoganove izjave u kojima se pominju islam i islamski zakon. Te izjave, rekao
je tužilac, razotkrivaju planiranu strategiju AKP-a da se Turska pretvori u
teokratsku državu. Jalčinkaja je takođe ukazao na napore vlade da zabrani
prodaju alkohola u restoranima i barovima u vlasništvu sportskih klubova.
Međutim, ubrzo nakon podizanja optužnice, ministar iz Erdoganove vlade rekao je
da će zabrana biti odložena na godinu dana. U svom obraćanju u nedelju Erdogan
je izneo svoju privrženost sekularizmu. On je takođe osporio potez tužioca,
ukazujući da su napori da se iskoristi pravosuđe za zabranu stranke
nedemokratski. Mišljenja u turskim medijima su pomešana. Pišući u Hurijetu,
vodećem dnevniku zemlje, kolumnista Enis Berberoglu rekao je da se politika
vlade AKP od kada je reizabrana puno razlikuje od one u prvom mandatu. Kada su
birači podržali Erdogana na izborima, piše Berberoglu, to su učinili zato što su
očekivali da će nastaviti čvrstu ekonomsku politiku i političke reforme
inspirisane pridruživanjem EU. "Da je Tajip Erdogan nastavio putem na koji su
usmeravali ti glasovi, ubrzao svoje korake na putu ka Evropi i globalnoj
ekonomiji, ne bi se suočio sa takvim postupkom", napisao je taj kolumnista
tvrdeći da je AKP sada zainteresovanija da debatuje da li bi za tinejdžere
trebalo da bude obavezno učenje Kurana. Drugi istaknuti autor, Hasan Džemal iz
Milijeta, snažno se protivi postupku. "Ustavni sud trebalo bi da odbaci zahtev
za zatvaranje stranke i treba da stavi tačku na proces kojim se Turska pretvara
u groblje političkih partija. Trebalo bi da spreči mogućnost političkog haosa."
EU je tokom vikenda izrazila zabrinutost oko novih događaja. "U normalnoj
evropskoj demokratiji politička pitanja se raspravljaju u parlamentu i odlučuju
kroz glasačke kutije, a ne u sudnici", rekao je komesar za proširenje EU Oli
Ren. "Izvršna vlast ne treba da se meša u rad suda, dok pravni sistem ne bi
trebalo da se meša u demokratsku politiku." 

Srbija obeležila treću godišnjicu od ubistva premijera Đinđića Tri godine od
kada je atentator ubio prvog premijera Srbije nakon Miloševićeve ere mnoga
pitanja o zaveri za ubistvo i dalje su bez odgovora. Srbi čekaju u redu da odaju
poštu ubijenom premijeru Zoranu Đinđiću tokom memorijalne službe u Aleji
velikana na beogradskom centralnom groblju. Predsednik Srbije Boris Tadić,
zvaničnici Demokratske stranke i hiljade građana u nedelju (12. mart) su odali
poštu pokojnom premijeru Zoranu Đinđiću na treću godišnjicu njegovog ubistva.
Tadić se pridružio članovima Đinđićeve porodice, prijateljima i političkim
saradnicima, koji su polagali cveće na njegov grob i palili sveće. Premijer
Vojislav Koštunica takođe je obeležio godišnjicu Đinđićeve smrti na ceremoniji
koja je održana na mestu gde je ubijen. Đinđić je ubijen pre tri godine ispred
zgrade Vlade Srbije, samo nekoliko nedelja nakon prethodnog pokušaja atentata na
njega. Bivšem komandantu policijske Jedinice za specijalne operacije Miloradu
Ulemeku i članovima Zemunskog klana -- organizovane kriminalne bande -- sudi se
za ubistvo premijera. Memorijalni skup pod nazivom "Vidimo se u budućnosti"
održan je u beogradskom Sava centru. Prikazan je kratak dokumentarni film o
Đinđićevoj političkoj karijeri, a posetiocima je pušten i video zapis ubistva.
Mada se oni za koje se veruje da su direktno umešani u ubistvo nalaze iza
rešetaka, istražitelji tek treba da utvrde ko je naredio i finansirao zaveru.
Zemunski klan se dovodi u vezu sa Miloševićevim režimom i napadima na njegove
političke protivnike. Nakon što se Ulemek sam predao vlastima 2. maja 2004.
godine porasle su nade da će se otkriti cela istina. Te nade dodatno je
podgrejalo hapšenje ključnog člana Zemunskog klana Dejana Milenkovića u Solunu
16. jula 2004. godine. Međutim, Ulemek negira bilo kakvu umešanost u ubistvo
ističući da ga koriste kao žrtvenog jarca. Pojavljujući se pred Specijalnim
sudom u Beogradu, Milenković je jednostavno tvrdio da "zna mnogo" o ubistvu
dodajući da će govoriti o tome "kada dođe vreme". Umešani su moćni ljudi, ukazao
je Milenković, odbijajući da ulazi u detalje. Đinđićevi saradnici, poput
Vladimira Popovića, optužili su moćne snage u zemlji, uključujući delove Vojske
Srbije i Crne Gore, Pravoslavne crkve i Akademije nauka i umetnosti, da stoje
iza ubistva. Čak se i Koštunica, koji se često sukobljavao sa Đinđićem u
poslednjim godinama njegovog života, našao na udaru optužbi. Kancelarija
beogradskog tužioca ispitala je nekoliko osoba koje je imenovao Popović, ali
zvaničnici -- uključujući bivšeg ministra unutrašnjih poslova Dušana Mihajlovića
-- kažu da te tvrdnje nisu potkrepljene dokazima policije. "Nije bilo spoljnih
finansijera ili organizatora", kaže novinar Miloš Vasić, autor knjige o ubistvu.
Međutim, on dodaje da je moguće da su ubice bile povezane sa širokom mrežom
organizovanih kriminalnih grupa širom jugoistočne Evrope. Sud sada čeka
rezultate analize Kriminološkog instituta iz Visbadena, u Nemačkoj. Sud takođe
treba da donese odluku o zahtevu odbrane da se izvrši rekonstrukcija zločina.
Posle toga zamenik specijalnog tužioca Jovan Prijić, advokati i optuženi daće
svoje završne reči. 

Nauka i tehnologija: Crnogorski IN kanal tužiće lokalne kablovske operatere
Zvanični crnogorski emiter Evropskog fudbalskog prevenstva Euro 2008, IN kanal,
tužiće kablovske operatere zbog prenosa utakmica. Takođe u vestima: Grčka
pokrenula Helenski nacionalni katastar. Crnogorski TV kanal IN, zvanični emiter
Evropskog fudbalskog prvenstva Euro 2008 u Crnoj Gori, namerava da tuži lokalne
kablovske operatere zbog prenošenja utakmica. Prema televiziji IN, UEFA je
potpisala ekskluzivan ugovor dajući IN-u prava prenosa, koja su lokalni
kablovski operateri narušili time što nisu skremblovali emitovanje utakmica.
Grčka je u utorak (17. jun) pokrenula istraživanje za Helenski nacionalni
katastar. Grci mogu da registruju vlasništvo nad zemljištem u tom sistemu do 30.
septembra. Iseljenici mogu da registruju svoju imovinu u Grčkoj do 30. decembra.
Katastarski zvaničnici očekuju registraciju oko 6,7 miliona tapija za oko
310.000 hektara zemljišta za manje od četiri godine. Albanska vlada planira da
otvori 14 informativnih biroa u pograničnim područjima zemlje da bi informisala
građane o mogućnostima za zapošljavanje i obuku u inostranstvu. Biroi će takođe
pružati ažurirane podatke o broju albanskih emigranata i omogućavati
registraciju birača. Turski naučnici sa Univerziteta Balikesir su, u saradnji sa
predstavnicima industrije i ministarstva poljoprivrede, razvili projekat za
korišćenje maslinovog lišća, šišarki, semena grožđa i ljuske od paradajza, koji
se trenutno sagorevaju kao otpad. Ti materijali su važan dodatak hrani svuda u
svetu. Maslinovo lišće na primer može da pomogne u lečenju prehlade i gripa i u
lečenju sužavanja arterija, što je čest uzrok srčanog udara, kao i u jačanju
imunološkog sistema. Oko 70.000 naučnika i studenata deo su grčke dijaspore,
izvestio je u utorak (17. jun) grčki list Kerdos. Pema pisanju lista, Grčka pati
od "odliva mozgova", kao i region jugoistočne Evrope. Prve novine za slepe i
osobe sa poremećenim vidom u Srbiji dostigle su u petak (20. jun) u Novom Sadu
prvi tiraž od 200 čitalaca. Novine se štampaju u Brajovoj azbuci. Sponzor
publikacije je Rotari klub u Novom Sadu. Regionalna konferencija "Čista energija
i transparentna energetska politika" održana je u četvrtak (19. jun) u Sarajevu.
Na konferenciji je razgovarano o ekološkim izazovima i uticaju zagađenja.
Konferenciju su organizovali fondacija Otvoreno društvo, fondacija Hajnrih Bol i
Centar za ekologiju i energiju iz Tuzle. 

Diplomatija: Papandreu kaže da region treba da gleda u budućnost Tokom posete
Beogradu grčki premijer ponovio je uslove za članstvo u EU i pozvao zemlje
zapadnog Balkana da ostave sukobe iza sebe. Takođe ove nedelje: makedonski
premijer Nikola Gruevski boravio u poseti Tel Avivu kako bi promovisao poslovne
mogućnosti. Grčki premijer Jorgos Papandreu (levo) pozira sa svojim srpskim
kolegom Mirkom Cvetkovićem uoči njihovog sastanka u Beogradu u ponedeljak (4.
januara). Papandreu je izjavio da je 2014. ciljna godina za pridruživanje svih
zemalja zapadnog Balkana EU. Grčki premijer Jorgos Papandreu doputovao je u
ponedeljak (4. januara) u Beograd da bi prisustvovao ambasadorskoj konferenciji
koju je organizovalo ministarstvo inostranih poslova Srbije. On se takođe sastao
sa premijerom Mirkom Cvetkovićem, predsednikom Borisom Tadićem i ministrom
inostranih poslova Vukom Jeremićem. Govoreći na konferenciji, Papandreu je
pozvao zemlje zapadnog Balkana da ostave sukobe iza sebe. On je ukazao da uslovi
za članstvo u EU uključuju poštovanje ljudskih i manjinskih prava, kao i napore
u borbi protiv ilegalne imigracije, organizovanog kriminala i korupcije.
Makedonski premijer Nikola Gruevski boravio je u ponedeljak (4. januara) u Tel
Avivu da bi promovisao ekonomske mogućnosti u svojoj zemlji. Govoreći na
poslovnom forumu, on je istakao da je Makedonija potpisala tri multilateralna
sporazuma o slobodnoj trgovini i stvorila povoljne uslove za strane investitore
u zonama tehnološko-industrijskog razvoja. Potpredsednik vlade i ministar za
ekonomske poslove Vladimir Peševski i direktor Agencije za strana ulaganja
Viktor Mizo takođe su se obratili učesnicima foruma. Predsednici zemalja regiona
neće se sastati na Kosovu 8. januara kao što je bilo prvobitno planirano,
izvestio je u utorak (5. januara) Info Pres, navodeći da je samit odložen do
februara ili početka marta. Učešće na sastanku već su bili potvrdili predsednik
Albanije Bamir Topi, predsednik Makedonije Đorđe Ivanov i predsednik Crne Gore
Filip Vujanović. Iz kancelarije predsednika Fatmira Sejdiua potvrđeno je da je
jedini predsednik koji će posetiti Kosovo ove nedelje odlazeći hrvatski
predsednik Stipe Mesić. Saudijski kralj Abdulah bin Abdulaziz sastao se u
nedelju (3. januara) sa turskim ministrom inostranih poslova Ahmetom
Davutogluom. Razgovori su bili usmereni na bilateralne veze i situaciju na
Bliskom istoku. Davutoglu se u subotu sastao sa kolegom Saudom Al Fajsalom kako
bi razmotrili niz pitanja, uključujući saradnju u politici, ekonomiji, trgovini,
kulturi i diplomatiji. Hrvatski predsednik Stipe Mesić primio je u utorak (29.
decembra) akreditive prvog kosovskog ambasadora u Hrvatskoj Valdeta Sadikua. Taj
diplomata se zahvalio Hrvatskoj na podršci. Zagreb je priznao nezavisnost Kosova
u martu 2008. i uspostavio diplomatske odnose sa Prištinom u junu iste godine.
Novoizabrani kosovski ambasador u Sloveniji Anton Beriša sastao se u utorak (5.
januara) sa predsednikom Danilom Turkom u Ljubljani. Slovenija je priznala
Kosovo 2008. godine. 

Izveštaj UN: Balkan među najbezbednijim regionima u Evropi Stereotip Balkana kao
gangsterskog raja više ne važi, sudeći po izveštaju Kancelarije UN za borbu
protiv narkotika i kriminala. Međutim, region se i dalje suočava sa nekim
ozbiljnim problemima. "Koliko god iznenađujuće to bilo, balkanski region je
jedan od najbezbednijih u Evropi", napisao je u izveštaju izvršni direktor
UNODC-a Antonio Maria Kosta. Nedavni nagli pad kriminala širom Balkana pretvorio
je taj region u jedan od najsigurnijih u Evropi, navodi se u izveštaju
Kancelarije UN za borbu protiv narkotika i kriminala (UNODC) objavljenom ranije
ovog leta. Stopa krivičnih dela protiv ljudi, kao što su ubistvo, silovanja i
napadi, kao i imovinskih krivičnih dela poput pljačke i provale, sada je niža u
balkanskim zemljama nego u zapadnoj Evropi, navodi se u izveštaju UNODC-a od 29.
maja. "Koliko god iznenađujuće to bilo, balkanski region je jedan od
najbezbednijih u Evropi", napisao je izvršni direktor UNODC-a Antonio Maria
Kosta u uvodu izveštaja. Pozitivna situacija navodno proizlazi iz veće političke
stabilnosti i demokratizacije koja je usledila posle prvobitnog haotičnog
raspada Jugoslavije. Međunarodna pomoć, posebno od EU, olakšala je posleratni
oporavak regiona, dok je proces izgradnje bliskijih veza sa Unijom otvorio
granice i umanjio primamljivost krijumčarenja. "Balkan se udaljava od ere u
kojoj su demagozi, tajna policija i razbojnici profitirali od kršenja sankcija i
krijumčarenja ljudi, oružja, cigareta i narkotika", navodi se u izveštaju. Prema
UNODC-u, stanovnici regiona sada su bezbedni kao, ili čak i bezbedniji, od onih
koji žive na skoro bilo kom drugom mestu. "Začarani krug političke nestabilnosti
koji je vodio kriminalu i obrnuto, a koji je snašao Balkan devedesetih godina,
je prekinut", rekao je Kosta u Briselu. Organizovani kriminal takođe iščezava
kao velika pretnja, navodi UNODC. Krijumčarenje narkotika je u padu. Šverc
oružja i trgovina ljudima takođe navodno zamiru. Međutim "stalna veza [između]
biznisa, politike i organizovanog kriminala" ostaje ozbiljan izazov za region,
upozorio je Kosta. "Profiteri iz prošlosti pokušavaju da operu svoje reputacije
i novac preko biznisa i politike", rekao je on. U izveštaju se Albanija navodi
kao zemlja sa najvećim brojem slučajeva podmićivanja (66 odsto ispitanika
platilo je mito u 2006) među 57 zemalja u kojima je istraživanje sprovedeno, što
je znatno iznad regionalnog proseka od 9 odsto. Kosta je upozorio da je
korupcija "javni neprijatelj broj jedan" na Balkanu. 

Ahtisari kaže da je predlog statusa Kosova usredsređen na zaštitu prava manjina
Specijalni izaslanik UN-a Marti Ahtisari rekao je u sredu u Parlamentarnoj
skupštini Saveta Evrope da je glavni cilj njegovog plana za Kosovo da se osigura
miroljubiva koegzistencija svih etničkih zajednica. Očekuje se da izaslanik UN-a
Marti Ahtisari predstavi svoj predlog statusa Kosova u petak (26. januara) u
Beču. Opisujući svoj predlog za rešenje pitanja statusa Kosova kao "fer i
izbalansiran", specijalni izaslanik UN-a Marti Ahtisari rekao je u sredu (24.
januara) da je njegov glavni cilj bio da obezbedi da sve zajednice u pokrajini
žive zajedno u miru. Obraćajući se Parlamentarnoj skupštini Saveta Evrope (PSSE)
u Strazburu, u Francuskoj, Ahtisari je rekao da su njegove preporuke odraz
ishoda prošlogodišnjih direktnih razgovora između Beograda i Prištine, koji su
doneli malo toga u smislu saglasnosti. Ahtisari je rekao da njegov predlog pruža
odgovore na nerešena pitanja. "Moj predlog rešenja je snažno usredsređen na
zaštitu manjinskih prava", rekao je on tom 46-članom telu. "On pruža osnovu za
demokratsko i multietničko Kosovo u kojem su prava i interesi svih zajednica
čvrsto zagarantovani i zaštićeni od strane institucija zasnovanih na vladavini
zakona. Njime je takođe predviđeno snažno međunarodno civilno i vojno prisustvo
u sklopu šireg budućeg međunarodnog angažmana na Kosovu." Pravno još uvek deo
Srbije, Kosovo je pod upravom UNMIK-a od okončanja sukoba u pokrajini 1998 -
1999. Kosovski Albanci, koji čine oko 90 procenata od ukupno oko 2 miliona
stanovnika pokrajine, traže punu nezavisnost od Srbije. Opisujući Kosovo kao
integralni deo teritorije svoje zemlje, srpske vlasti insistiraju da je jedino
na šta mogu da pristanu suštinska autonomija. Mnogi očekuju da će Ahtisarijevim
planom biti predložen neki oblik nezavisnosti nadzirane od strane EU. "Jedan od
ključnih izazova u našem predlogu bio je da se definiše obim i stepen buduće
angažovanosti međunarodne zajednice na Kosovu", rekao je on članovima PSSE.
"Budući međunarodni civilni predstavnik… je predviđen, čiji će mandat biti da
nadgleda sprovođenje rešenja, a obavljaće i funkciju specijalnog predstavnika
EU." Iako će buduće međunarodno angažovanje imati kritičnu ulogu u sprovođenju
rešenja, glavna odgovornost za to biće na kosovskim vlastima, istakao je
Ahtisari. "Biće veoma važno da se Priština u potpunosti i formalno posveti
sprovođenju svih elemenata konačnog rešenja", ukazao je on. "Ali to neće biti
samo pitanje političke volje. Priština takođe mora da ima neophodna sredstva i
institucionalni kapacitet za sprovođenje odredbi." Izaslanik UN-a predstaviće u
petak svoj predlog rešenja za Kosovo visokim zvaničnicima šestočlane Kontakt
grupe, koju čine Britanija, Francuska, Nemačka, Italija, Rusija i Sjedinjene
Države. Nedelju dana kasnije on će doneti plan Beogradu i Prištini, čiji će se
pregovarači, kako se očekuje, sastati na novim razgovorima kasnije tog meseca.
"Moja ideja je da uključim obe strane u konsultativni proces, da vidim da li
imaju neke nove ideje", izjavio je u sredu Ahtisari, a prenosi novinska agencija
AP. "Neću da idem naokolo i ponovo pregovaram o stvarima koje su završene. Posle
ovog perioda angažovanja nameravam da završim moj izveštaj i predam ga Savetu
bezbednosti UN-a, gde u stvari počinje prava završnica ovog procesa." 

Potpredsednik SAD pozvao lidere BiH da prekinu etničke prepirke Potpredsednik
SAD Džo Bajden upozorio je u utorak političare u Bosni i Hercegovini da će
zemlja zapasti u etnički haos ako ne okončaju zapaljivu nacionalističku
retoriku. Potpredsednik SAD Džo Bajden posetio je u utorak Sarajevo. Bosna i
Hercegovina (BiH) suočava se sa opasnošću od povratka nasilja ukoliko lideri
zemlje ne prestanu da igraju na etničke tenzije, izjavio je u utorak (19. maj)
potpredsednik SAD Džo Bajden u Sarajevu, koje je prva destinacija njegove
trodnevne turneje na Balkanu. "Danas smo zabrinuti u pogledu smera kojim idu
vaša zemlja, vaša budućnost i budućnost vaše dece", rekao je on u obraćanju
etnički mešovitom parlamentu BiH. Dejtonskim mirovnim sporazumom iz 1995. godine
okončane su tri i po godine krvoprolića. Međutim, u protekle tri godine došlo je
do porasta nacionalističke retorike koju koriste lideri tri glavne etničke
zajednice zemlje u sklopu svojih prepirki oko niza pitanja. "Kada ćete se
umoriti od te retorike?", pitao je Bajden. "To mora prestati." Umesto zapaljivih
izjava političari treba da se fokusiraju na reforme koje će omogućiti zemlji da
napreduje na svom putu ka evroatlantskoj integraciji, ustvrdio je on.
Nacionalistička politika i nesuglasice između političara te zemlje uticali su na
napredak u smislu Sporazuma o stabilizaciji i pridruživanju koji je potpisala sa
EU u junu 2008. "Možete pratiti ovaj put ka Evropi ili krenuti alternativnim
putem... U najboljem slučaju ostaćete među najsiromašnijim zemljama u Evropi. U
najgorem slučaju zapašćete u etnički haos", upozorio je Bajden. On je takođe
pozvao političare BiH da se dogovore oko ustavnih reformi kako bi osigurali
bolju budućnost za zemlju kroz evroatlantsku integraciju. Dejtonskim sporazumom
BiH je uspostavljena kao država dva poluautonomna entiteta -- Republike Srpske
(RS), koju vode bosanski Srbi, i Federacije BiH, u kojoj dominiraju Bošnjaci i
Hrvati -- povezana slabim centralnim institucijama. Političari bosanski Srbi
pretili su da će insistirati na secesiji RS, dok su neki bošnjački lideri
pozivali na ukidanje tog entiteta. "Napraviti pravi izbor znači da lideri ove
zemlje moraju da prestanu da slede uske etničke i političke interese", rekao je
Bajden. On je takođe izrazio posvećenost Vašingtona da pomogne BiH da napreduje
na svom putu pridruživanja. "Vrata su otvorena za zemlje ovog regiona da prvi
put u istoriji budu integralni deo slobodne Evrope", rekao je Bajden. "SAD će
vam pomoći da prođete kroz ta vrata". Na sastancima koje je imao sa tročlanim
predsedništvom BiH i drugim visokim zvaničnicima u Sarajevu sa Bajdenom su bili
visoki predstavnik EU za spoljnu politiku i bezbednost Havijer Solana i visoki
predstavnik i specijalni predstavnik EU Valentin Inzko. Najviši američki
zvaničnik koji je posetio BiH od kada je to učinio predsednik Bil Klinton 1999.
godine, Bajden će otputovati i u Prištinu posle posete Beogradu u sredu. 

Čeku predlaže datum za proglašenje nezavisnosti Nekoliko sati pre nego što je
Savet bezbednosti UN trebalo da raspravlja o najnovijem nacrtu rezolucije o
Kosovu, kosovski premijer izjavio je da bi Kosovo moglo jednostrano da proglasi
nezavisnost 28. novembra. "Mi podržavamo nezavisno Kosovo," rekla je američki
državni sekretar Kondoliza Rajs. "Ostvarićemo taj cilj na jedan ili drugi
način". Kosovo bi trebalo da jednostrano proglasi nezavisnost od Srbije 28.
novembra, najavio je premijer Agim Čeku u petak (20. jula), tvrdeći da napori
zapadnih zemalja da pokrajinu stave na put državnosti putem UN nisu uspeli. Čeku
je svoj predlog izneo samo nekoliko sati pre nego što je Savet bezbednosti UN
trebalo da raspravlja o najnovijem zapadnom predlogu rezolucije o Kosovu, koja
predviđa nove pregovore Beograda i Prištine. Međutim, predstavnici šest zemalja
koje su predložile nacrt rezolucije - Belgije, Velike Britanije, Francuske,
Nemačke, Italije i Sjedinjenih Država - izgledali su nesigurno u četvrtak u
pogledu toga da li će taj nacrt staviti na glasanje, imajući u vidu pretnju
Rusije da će uložiti veto. "Još uvek postoji neslaganje u pogledu nacrta
rezolucije i neke članice smatraju da je verovatnoća njenog usvajanja ravna
nuli," rekao je britanski ambasador Emir Džons Peri. "Mogu samo da zaključim da
nećemo postići napredak pred Savetom. Ipak, mislim da je veoma neodgovorno
zamišljati da Savet neće nastaviti da pokušava da reši ovo pitanje, zato što je
ono izvor napetosti u regionu, ali i poslednji deo balkanske slagalice." Rusija
je odbacila sve prethodne verzije koje su sastavile Sjedinjene Države i njihovi
evropski saveznici proteklih nekoliko nedelja. Moskva tvrdi da poslednji predlog
rezolucije praktično podržava plan specijalnog izaslanika UN Martija Ahtisarija,
po kome bi Kosovo dobilo nadziranu nezavisnost. Insistirajući da mora da zadrži
određeni suverenitet nad pokrajinom, Srbija izričito odbacuje nezavisnost kao
mogućnost. Moskva je zapretila da će blokirati svaku rezoluciju koja je
neprihvatljiva za Srbiju. Kako javlja agencija Rojters, novi nacrt uvodi period
od 120 dana za pregovore Beograda i Prištine, posle čega bi Savet bezbednosti
preuzeo čitav slučaj. Rezolucija bi takođe omogućila da EU odmah postavi
međunarodnog civilnog predstavnika da upravlja pokrajinom tokom četvoromesečnog
perioda pregovora. Kosovo, koje je tehnički još uvek deo Srbije, u stvarnosti je
pod protektoratom UN od kraja sukoba 1998-1999. godine. Visoki predstavnik EU za
spoljnu politiku Havijer Solana početkom nedelje je rekao da ako se Rusija i
dalje bude protivila odluci, Kontakt grupa sastavljena od Velike Britanije,
Nemačke, Francuske, Italije, Rusije i Sjedinjenih Država verovatno će preuzeti
inicijativu u pronalaženju kompromisa. "Siguran sam da će biti postignut dogovor
u Kontakt grupi da se otvori proces pregovaranja," rekao je Solana u utorak, a
prenela agencija DPA. "Moramo da idemo napred i otvorimo pregovore dveju strana
bez rezolucije UN i vidimo kako će se stvar razvijati na kraju tog procesa."
Kontakt grupa bi trebalo da se sastane u sredu. U međuvremenu, američki državni
sekretar Kondoliza Rajs, čija je zemlja čvrsto podržala Ahtisarijev plan, bila
je u četvrtak uverena da će Kosovo na kraju ipak uspeti da dobije nezavisnost.
"Mi podržavamo nezavisno Kosovo," rekla je ona novinarima tokom leta za Lisabon.
"Ostvarićemo taj cilj na jedan ili drugi način". Čeku bi trebalo da se sastane
sa Rajsovom u ponedeljak u Vašingtonu, u situaciji kada su Albanci sve
nezadovoljniji zbog zastoja procesa određivanja konačnog statusa. Drugi
političari u pokrajini rekli su da bi trebalo odrediti rok za postizanje rešenja
sa podrškom međunarodne zajednice. "Najvažnije bi bilo da se odredi datum za
nezavisnost Kosova," rekao je bivši kosovski premijer Bajram Kosumi. "Ako ne
bude rezolucije, Kosovo bi ove godine trebalo da proglasi nezavisnost." Veton
Suroi, lider opozicione partije ORA i član kosovskog pregovaračkog tima, ponovio
je taj stav u četvrtak, rekavši da bi skupština Kosova trebalo da "ispuni svoju
obavezu prema građanima Kosova i proglasi nezavisnost do Božića." 

Nauka i tehnologija: Turska domaćin konferencije o NLO Četvrti kongres o NLO i
Novom dobu biće održan u Istanbulu. Takođe u vestima iz nauke: grčko ostrvo
Naksos bilo je domaćin kongresa o vodi za piće, a u Srbiji je otkriven skelet
praistorijskog mamuta. Istanbul će biti domaćin Međunarodnog kongresa o NLO i
Novom dobu. Istanbul, u Turskoj, biće 13. i 14. juna domaćin četvrtog
Međunarodnog kongresa o NLO i Novom dobu, izvestila je u sredu (3. jun) novinska
agencija Anadolu. Kongresu će prisustvovati poznati naučnici, eksperti, pisci,
kao i vojni i civilni piloti. Teme diskusije odnosiće se na ljudski život,
planetu i svemir. Evropska komisija zatražila je podršku Rumunije u pronalaženju
vakcine protiv virusa gripa H1N1, saopštilo je u utorak (2. jun) rumunsko
ministarstvo zdravstva. U pismu, komesarka EU za zdravstvo Andrula Vasiliju
zatražila je pomoć zemlje u ubrzavanju nastojanja EU da se pronađe delotvorna
vakcina. Rumunski Institut Kantakuzino zadužen je da potvrđuje slučajeve virusa
H1N1 za pacijente iz devet država u regionu. Grčko ostrvo Naksos bilo je od 1.
juna do subote (6. jun) domaćin naučnog kongresa o vodi za piće, izvestio je
SKAI radio. Naučnici iz celog sveta prisustvovali su forumu, najvećem skupu za
tu oblast koji je ikada održan u Grčkoj. Među temama o kojima se razgovaralo
bili su zagađenje vode i zakonodavstvo EU vezano za pijaću vodu. Skelet
praistorijskog mamuta pronađen je u blizini jedne arheološke lokacije u Srbiji.
Prema rečima eksperata, to je jedan od najstarijih mamuta u Evropi. Naučnici
smatraju da je životinja bila visoka preko 4 metra i teška preko 10 tona. Skelet
je dobro očuvan. Hrvatski grad Split bio je 1. juna domaćin Međunarodnog
kongresa forenzičkih nauka. Skup je bio posvećen slučajevima koji datiraju iz
Drugog svetskog rata. Učenica 11. razreda Američkog univerziteta u Sofiji
osvojila je prvu nagradu na bugarskom Nacionalnom takmičenju za mlade naučne
talente. Vasilina Tatarlijeva impresionirala je sudije svojim projektom izrade
temperaturne mape putem digitalnih fotografija. Ona će sada predstavljati
Bugarsku na Evropskom takmičenju za mlade talente koje se održava u Parizu. 

Bosna i Hercegovina upozorena da je potrebno završiti ključne reforme Jačanje
centralnih institucija i reforme u sektoru odbrane su od presudnog značaja za
težnje Bosne i Hercegovine u pogledu pridruživanja transatlantskim strukturama,
upozorili su najviši međunarodni zvaničnici. Bosna i Hercegovina (BiH) mora da
završi sprovođenje ključnih reformi, uključujući i sektor odbrane, ako želi da
krene putem integracije u NATO i EU, poručili su međunarodni zvaničnici. Oni su
upozorili da bi propuštanje šanse da se deluje brzo moglo da pokvari međunarodni
imidž zemlje i dovede je do izolacije, siromaštva i stagnacije. "Sledećih
nekoliko dana, čak i sati, biće od presudnog značaja za budućnost BiH", ukazuje
se u poruci Kancelarije visokog predstavnika objavljenoj u sredu (24. septembra)
i dodaje da najviši međunarodni predstavnik u BiH, Pedi Ešdaun, "snažno veruje
da članstvo u PfP, a zatim u NATO-u, nudi najbolju garanciju BiH za dugoročan
mir i stabilnost". "Oči Evrope i sveta sada su uprte u BiH, čiji bi lideri
trebalo da odluče da li će iskoristiti priliku da načine istorijski korak ka
NATO-u i evropskim bezbednosnim strukturama", navodi se u poruci. U EU je u toku
izrada studije izvodljivosti kojom se utvrđuje spremnost BiH za otvaranje
pregovora o sporazumu o stabilizaciji i pridruživanju sa Unijom, koji
predstavlja prvi korak ka mogućem članstvu. Planirano je da se ambasadori EU u
sredu sastanu sa članovima tročlanog predsedništva BiH i apeluju na njih da
nastave sa sprovođenjem reformi u sektoru odbrane. Visoki predstavnik EU za
spoljnu politiku i bezbednost Havijer Solana izjavio je da je jačanje centralnih
institucija od presudnog značaja kada su u pitanju izgledi BiH za pridruživanje
Uniji. "Evropa će pažljivo posmatrati BiH ove jeseni", rekao je Solana u
intervjuu sarajevskom dnevniku Dnevni avaz, prenosi agencija Frans pres. "Ako
izaberete reforme, vrata EU biće otvorena. Ako odbacite reforme, suočićete se sa
opasnošću da BiH bude izostavljena iz evropske porodice, u stagnaciji i
siromaštvu", istakao je Solana. Izražavajući veliku zabrinutost oko mogućeg
neuspeha razgovora političkih snaga u BiH o reformama u sektoru odbrane, Solana
je upozorio "da će u tom slučaju reputacija BiH biti opasno i ozbiljno
ugrožena". Cilj reformi je da se vojske dva entiteta u BiH stave pod državnu
kontrolu, uspostavljanjem centralnog odbrambenog i komandnog štaba. Predviđene
mere uključuju formiranje ministarstva odbrane na nivou države i generalštaba na
čijem čelu će biti jedan ministar i jedan načelnik. Parlament BiH dobio bi
isključivo ovlašćenje da uvodi vanredno i ratno stanje. Prvi put od okončanja
rata u BiH 1992 - 1995, vojnici dve vojske u zemlji nosili bi iste uniforme i
polagali istu zakletvu pod jednim grbom, zastavom i himnom. Ranije ove nedelje
Ešdaun i komandant SFOR-a, general-pukovnik Vilijam Vord, ukazali su da je
reforma sektora odbrane ključni uslov za pristupanje BiH programu NATO-a
Partnerstvo za mir ove godine, što predstavlja prvi korak ka pridruživanju
Alijansi. Prema izveštaju Komisije za reformu odbrane u BiH to bi se moglo
dogoditi 2007. godine. Vladajuća muslimanska Stranka demokratske akcije protivi
se reformama, tvrdeći da se njima ne planira ujedinjenje dve entitetske vojske.
U međuvremenu, delegacija NATO-a trebalo bi u četvrtak da doputuje u BiH kako bi
se informisala o procesu reforme odbrane. Savet za implementaciju mira takođe bi
trebalo da održi dvodnevni sastanak na kojem će -- prema Ešdaunovim rečima --
"proceniti da li su politički lideri u BiH spremni da pokažu političku zrelost i
državničku mudrost i podrže reforme neophodne kako bi se ova zemlja povela u
pravcu transatlantskih struktura". 

Turobna vremena za crnogorsku ekonomiju S obzirom na porast troškova, stagnaciju
plata i usporavanje stranih investicija, ekonomska situacija u Crnoj Gori se
konstantno pogoršava. Gradilište u Budvi stoji nedovršeno. Prema crnogorskom
ministarstvu finansija, BDP zemlje opao je za 5,3 odsto u 2009. godini, ali je
prema proceni MMF-a pad iznosio 7 odsto. S obzirom da je vlada smanjila plate u
javnoj administraciji za 30 odsto, Crnogorci se suočavaju sa sumornom slikom.
Lekari i nastavnici sada dobijaju oko 400 evra mesečno. Policajci i vojnici
dobijaju oko 300 evra. U međuvremenu, troškovi života su porasli: kirija za mali
stan u Podgorici iznosi oko 200 evra mesečno -- što mnogima otežava da spoje
kraj sa krajem. Pored toga, neki radnici mesecima nisu dobili plate. Ekonomski
eksperti kažu da je jedan od glavnih problema to što ekonomija nije razvila
svoja proizvodna i izvozno orijentisana preduzeća. Takođe, velika javna
potrošnja -- rezultat glomaznog administrativnog aparata -- i dalje predstavlja
problem. "Mikro, malim i srednjim preduzećima na polju proizvodnje organske
hrane, obrade drveta, kamena, proizvodnje vode, šumskih i morskih proizvoda i
uslužnog sektora, trebalo bi da bude posvećena posebna pažnja. Specijalan
tretman u bliskoj budućnosti treba da [uključuje] turistički sektor, sa
pomorskim biznisom radi multiplikativnih efekata na duge staze", kaže predsednik
Fonda za investicije i razvoj Dragan Lajović. Fond je osnovala vlada prošle
godine kako bi podstakla ekonomski razvoj. Strane investicije se takođe
smanjuju. Od 2006. do 2008. postojala je ogromna potražnja među ljudima u Rusiji
i Velikoj Britaniji za imovinom na crnogorskoj obali -- ali to više nije slučaj.
Prošle godine je, zbog nedostatka sredstava, nekoliko obalskih projekata moralo
da bude obustavljeno usred radova. "Izlaz iz krize uključuje… paket, koji bi
trebalo da bude zasnovan na otvaranju ekonomije za strane investicije, čime bi
se stvorili pozitivni multiplikativni efekti", rekao je Lajović, uključujući
stvaranje radnih mesta. On upozorava da strani kapital zahteva plodno tlo, a
Crna Gora nije jedina odgovarajuća destinacija. Jedan od problema je, međutim,
to što su banke u zemlji prošle godine znatno ograničile kreditiranje. "Trenutno
postoji samo 59 kompanija kojima bi crnogorske banke dale kreditnu podršku, što
je devastirajuća činjenica", rekla je glavni ekonomista Centralne banke Zorica
Kalezić za SETimes. Crnogorski Centralni registar pokazao je da je u zemlji
krajem aprila postojalo 51.505 kompanija. S obzirom da banke neće da daju
kredite, poslodavci upozoravaju da će morati da otpuštaju radnike. Trenutna
stopa nezaposlenosti iznosi 12,4 odsto. Međutim, stvarna stopa je verovatno
mnogo veća, zato što oni koji se nisu prijavili na biro za zapošljavanje ne mogu
da budu uračunati. "Neto profit ekonomije, sudeći po trenutnim podacima, bio je
samo 12 miliona evra na kraju 2009. godine -- a na kraju 2007. iznosio je 270
miliona evra", rekla je Kalezić. Ukazujući da je Crna Gora prošle godine
nagomilala trgovinski deficit od 1,36 milijardi evra, direktor kompanije Aktiva
Mladen Bojanić pretpostavlja da se ekonomska politika zemlje oslanjala više na
improvizaciju nego na dobro osmišljenu strategiju. "Nove ideje zahtevaju nove
ljude. Vlada mora jasno da definiše strategiju izlaska iz krize i konačno odluči
da li će njen prioritet biti socijalna politika, očuvanje vlade ili ekonomski
razvoj", rekao je Bojanić za SETimes. 

Težnja Bugarske za smanjenjem energetske zavisnosti zabrinjava eko-aktiviste U
drugom delu našeg izveštaja, zabrinuti eko-aktivisti savetuju sporiji pristup
razvoju proizvodnje gasa iz uljanog škriljca. Novi Pazar je navodno najplodnija
poljoprivredna oblast u Bugarskoj. Oblast predviđena za istraživanja je na
severoistoku, u Novom Pazaru, i možda sadrži obilje naslaga uljanog škriljca
predviđenog za eksploataciju po najavljenom potpisivanju ugovora sa američkim
energetskim gigantom, kompanijom Ševron. Prema tom ugovoru, Bugarska bi dobila
30 miliona evra za prava na istraživanja i eksploataciju u toj oblasti. Oni koji
to podržavaju kažu da bi ova mera smanjila cene energenata i smanjila zavisnost
od Rusije. Međutim, za eko-aktiviste to je veliki rizik. Region predviđen za
bušenje je poznat kao žitnica Bugarske i verovatno je najplodnija oblast u
zemlji. "Ova zemlja će praktično postati neupotrebljiva", kaže Petko Kovačev,
aktivista partije Zelenih, za SETimes. "Problem je u tome što oni [vlast]
pokušavaju da reše jedan problem [energetska zavisnost Bugarske] stvaranjem još
većeg problema zagađenja životne sredine", kaže on. Glavna opoziciona Bugarska
socijalistička partija (BSP) takođe je glasno izrazila svoje neslaganje sa
projektom istraživanja i proizvodnje gasa iz uljanog škriljca. BSP insistira na
proceni uticaja na životnu sredinu pre početka samih istraživanja, umesto posle
toga, a pre početka proizvodnje, što je plan vlade. "Istraživanje gasa iz
uljanog škriljca, nasuprot istraživanju i eksploataciji prirodnog gasa,
predstavlja jedinstveni tehnološki pokušaj proizvodnje, što znači da se bušenje
u cilju proizvodnje gasa iz uljanog škriljca nimalo ne razlikuje od bušenja u
fazi istraživanja", kaže poslanik BSP i član parlamentarnog odbora za zaštitu
životne sredine Georgi Božinov za SETimes. "Iste hemikalije i abrazivi se
koriste u eksperimentalnoj kao i u proizvodnoj fazi", dodaje on. "Ovaj
eksperiment se izvodi korišćenjem ogromne količine vodenog rastvora... Treba da
budemo sigurni da u slučaju curenja ove vode neće doći do ugrožavanja životne
sredine... Zato tražimo procenu uticaja na životnu sredinu u fazi istraživanja."
"A nakon što dobijemo rezultate seizmoloških istraživanja, strukturu slojeva
zemljišta, kao i sve garancije koje ove informacije pružaju, kada eksperti daju
svoje mišljenje i ubede ljude, onda eksperimenti mogu da počnu", objašnjava on.
"Predlažemo održavanje ozbiljne naučne diskusije o metodi, konkretnim uslovima u
Bugarskoj, utvrđivanju preventivnih mera kao i načinu za smanjenje rizika. Nakon
ove diskusije, treba obaviti procenu uticaja bušenja na životnu sredinu. A ako
je sve u redu, mogu da otpočnu projekat", kaže Božinov. Kao komentar u vezi sa
svojim planovima u Bugarskoj, Ševron je za SETimes u imejlu izjavio da
zvaničnici "sa zadovoljstvom očekuju saradnju sa bugarskim vlastima i deljenje
svojih iskustava u istraživanju i zaštiti životne sredine, a u cilju
ostvarivanja ove poslovne prilike". Kompanija je osvojila licence za
istraživanje nekonvencionalnih izvora gasa u Poljskoj u decembru 2009. i planira
početak aktivnosti istraživanja u poslednjem kvartalu ove godine. Ševron je
2010. i 2011. stekao više od 4 miliona jutara zemljišta u Poljskoj, Rumuniji i
Bugarskoj za istraživanje i procenu nalazišta uljanog škriljca. Pretpostavlja se
da se u Poljskoj nalaze neka od najvećih nalazišta uljanog škriljca u Evropi.
Ukupne rezerve gasa iz škriljca na kontinentu, bez Rusije, procenjuju se na 18
biliona kubnih metara. Osim u Poljskoj, razne kompanije vrše istraživanja u
Austriji, Mađarskoj, Irskoj, Švedskoj i Velikoj Britaniji. Francuska, za koju se
pretpostavlja da leži na ogromnim rezervama gasa iz uljanog škriljca, zabranila
je bušenja usled potencijalnih ekoloških problema. 

Eksplozija potresla američku ambasadu u Atini Smatra se da iza napada na
američku ambasadu u Atini, koji se dogodio u petak rano ujutru, stoje militantni
levičari. Pripadnici odreda za uklanjanje bombi prikupljaju dokaze na gradilištu
preko puta američke ambasade u Atini. U raketnom napadu na ambasadu u petak
naneta je neznatna šteta, a povređenih nije bilo. Snažna eksplozija potresla je
Ambasadu Sjedinjenih Država u Atini nekoliko sati pre početka radnog dana u
petak (12. januara). Napad, opisan kao najozbiljniji na misiju Sjedinjenih
Država u poslednjih skoro 11 godina, pripisuje se levičarskoj grupi koja sebe
naziva Revolucionarna borba. "Protivtenkovska raketa ispaljena je u 5.58 ujutru
iz okolne oblasti, uzrokujući manju štetu na prednjim prozorima i na krovu",
navodi se u saopštenju ministarstva javnog reda. Veruje se da Revolucionarna
borba stoji i iza niza drugih napada, uključujući pokušaj ubistva grčkog
ministra kulture Jorgosa Vulgarakisa prošlog maja i bombu u ministarstvu
ekonomije krajem 2005. godine. Ova grupa postala je najozbiljnija unutrašnja
pretnja za Grčku posle sada raspuštene terorističke organizacije 17. novembar,
koja je ubila veliki broj ljudi tokom dve decenije svog delovanja, pre nego što
je razotkrivena i rasturena. Među žrtvama 17. novembra nalazi se nekoliko
oficira SAD, druge strane diplomate i suprug grčkog ministra inostranih poslova
Dore Bakojanis. Potvrđujući da niko nije povređen u "vrlo ozbiljnom napadu" u
petak ujutru, američki ambasador u Grčkoj Čarls Ris rekao je da ne može da
postoji "opravdanje za takav bezuman čin nasilja". Kompleks američke ambasade,
koji se proteže duž celog jednog bloka u centru Atine, i okružen je čeličnom
ogradom, jedan je od najčuvanijih objekata u prestonici. U prvim izveštajima
ukazano je da je raketa pogodila ambasadu u blizini glavnog ulaza i eksplodirala
u toaletima na trećem spratu, gde se takođe nalazi kancelarija ambasadora.
Policija je saopštila da su jedan ili dva prozora polomljeni i da je znak ispred
misije oštećen. U eksploziji su takođe polomljena stakla na obližnjim zgradama.
Ubrzo posle napada, desetine policijskih automobila blokiralo je oblast oko
kompleksa ambasade, sprečavajući pristup svim ulazima i izlazima. AP je izvestio
da su vlasti, u potrazi za dokazima, pretraživale obližnju bolnicu i stambene
zgrade. Bakojanis je u petak ujutru posetila ambasadu i osudila napad.
"Incidenti kao što je ovaj puno su koštali [Grčku] u političkom i ekonomskom
pogledu i u smislu prestiža", ukazala je ministar inostranih poslova. "Grčka
vlada je rešena da uloži sve napore, što je činila i u prošlosti, da se ne
dozvoli ponavljanje takvih incidenata." U februaru 1996. ambasada se našla na
meti sličnog raketnog napada, koji je uzrokovao manju štetu na tri diplomatska
vozila i nekoliko okolnih zgrada. 

Predstavljena prva zajednička jedinica Oružanih snaga BiH Novu počasnu jedinicu
Oružanih snaga Bosne i Hercegovine čine vodovi tri konstitutivne etničke
zajednice u BiH. Jedinica će dočekivati svetske i domaće visoke zvaničnike i
generale. Prema rečima državnog ministra odbrane Nikole Radovanovića, očekuje se
da će Počasna jedinica sledeće godine biti korišćena 60 puta. U prisustvu
visokih zvaničnika, lokalnih i SFOR-ovih generala i generala iz EU, Ministarstvo
odbrane Bosne i Hercegovine (BiH) predstavilo je u petak (26. novembra) u
Sarajevu prvu zajedničku jedinicu oružanih snaga BiH. Počasna jedinica Oružanih
snaga BiH je formacija veličine čete koju čine tri voda, barjaktari i vojni
orkestar iz sve tri konstitutivne etničke grupe BiH. Jedinica će dočekivati i
odavati počasti visokim svetskim i domaćim zvaničnicima i generalima. Prema
rečima državnog ministra za odbranu BiH Nikole Radovanovića, očekuje se da će
Počasna jedinica biti korišćena 60 puta sledeće godine. Procenjuje se da će
troškovi transporta i dnevnice iznositi oko 175.000 evra. U sastavu Oružanih
snaga BiH nalaze se Vojska Republike Srpske (VRS) i Vojska Federacije (VF) sa
svoje dve komponente -- bosansko-muslimanskom (bošnjačkom) i hrvatskom. U okviru
najnovije reforme odbrane, koja se sprovodi ove godine, entitetske vojske
spojene su jednim državnim lancem komande pod zajedničkim Ministarstvom odbrane
BiH i tročlanim predsedništvom BiH. Počasnu gardu čini sedam oficira, deset
podoficira i 54 vojnika, koji su prekomandovani iz svojih jedinica u VF i VRS.
Tokom predstavljanja jedinice na međunarodnom aerodromu u Sarajevu, gardisti su
nosili različite kamuflažne uniforme svojih entitetskih armija, ali sa grbom BiH
na desnom ramenu. Zvanično predstavljanje na aerodromu počelo je kada je
brigadni general VRS Mirko Tepšić, šef radne grupe koja je formirala jedinicu,
zatražio od bošnjačkog člana predsedništva BiH, Sulejmana Tihića, da da zeleno
svetlo za početak ceremonije. Kada mu je Tihić naložio da otvori svečanost,
Tepšić je izdao naređenje majoru VRS Miloradu Krajšumoviću, komandantu Počasne
jedinice. To je prvi put od sukoba u BiH da je oficir VRS javno ispunio direktno
naređenje bošnjačkog zvaničnika. "Mi do sada nismo imali zajedničku počasnu
jedinicu zbog činjenice da nije postojao politički konsenzus oko njenog sastava
i procedura u takvoj jedinici", rekao je Radovanović. "Konačno smo postigli taj
konsenzus i u skladu sa državnim zakonom o odbrani formirali jedinicu. Četa je
rezultat mnogih kompromisa. Međutim, 1. septembar 2005. je naš krajnji rok za
pronalaženje rešenja, određivanje uniformi i procedura". 

MMF odobrio zadnju reviziju stendbaj aranžmana sa Rumunijom BUKUREŠT, Rumunija
-- Upravni odbor MMF-a odobrio je u petak (25. mart) sedmu i poslednju reviziju
stendbaj aranžmana sa Rumunijom. Prema rečima Mihaja Tanaseskua, predstavnika
zemlje u Fondu, odbor je utvrdio da je Rumunija ispunila svoje obaveze. Rumunija
je do sada od MMF-a dobila 11,3 milijarde evra, u sklopu paketa finansijske
pomoći u iznosu od 20 milijardi evra, koji je obezbeđen 2009. godine. Cilj novog
sporazuma iz predostrožnosti jeste održanje fiskalne discipline i nastavak
strukturnih reformi. 

Galeb ponovo plovi Titova luksuzna jahta ide na remont nakon prodaje gradu u
Hrvatskoj. Jahta nekadašnjeg diktatora biće renovirana u muzej na vodi. Jahta
Galeb nekadašnjeg jugoslovenskog diktatora Josipa Broza Tita godinama je stajala
neupotrebljena u brodogradilištu Viktor Lenac na severnoj obali Hrvatske. Od
prošlog meseca, međutim, takvo se stanje promenilo, kada je brod kupio grad
Rijeka. Grad namerava da ga renovira i pretvori u muzej na vodi. To neće biti
prvo renoviranje Galeba. Napravljen da bude brod jugoslovenske mornarice u
Đenovi 1938, 117 metara dugi Galeb zaplenili su Nemci 1943. Saveznici su ga
potopili 1944. u blizini Rijeke. Izvučen je iz mora 1948. i obnovljen 1952, od
kada se nije menjao. Tito je koristio brod do svoje smrti 1980. i plovio nekih
160.000 km na političkim putovanjima. Koristio je Galeb i kao mesto za zabavu
političara i poznatih ličnosti, poput britanskog premijera Vinstona Čerčila,
libijskog vođe Moamera el Gadafija, bivšeg egipatskog predsednika Abdela Nasera,
bivšeg indijskog premijera Džavaharlala Nehrua i holivudskih zvezda Elizabet
Tejlor i Ričarda Bartona. Rijeka ga je kupila za 107.000 evra. "Jahta je spasena
od kupovine nekoga ko bi je prodao u staro gvožđe. Rekonstrukcija će se odvijati
pod nadzorom stručnjaka", rekao je gradonačelnik Vojko Obersnel. Obnova bi
trebalo da košta više od sedam miliona evra. Međutim, prodaja nije išla glatko.
Jahta je zaplenjena i stavljena na aukciju pošto vlasnik, brodovlasnički magnat
Džon Pol Papanikolau, nije platio lučku naknadu brodogradilištu Lenac, gde je
planirao da bude renovirana. Advokat Papanikolaua podneo je tužbu 2006. da bi
zaustavio prodaju, a spor je još uvek u toku. Galeb bi trebalo da ostane
ukotvljen u riječkoj luci i postane turistička atrakcija. Posetioci će moći da
se popnu na palubu, naruče kafu i uživaju u ambijentu tog istorijskog broda. 

Učvršćuje se ideja o jednoj državi i jednom vođi Srbija je u stanju hipnoze na
kraju 2016. godine. Formalno prozapadnog premijera, doskora visoko
pozicioniranog ekstremnog radikala, podržavaju proruski orijentisani tabloidi.
Učvršćuje se ideja o jednoj državi i jednom vođi. U centru Beograda je u 2016.
godini organizovana izložba „Necenzurisane laži” po uzoru na izložbu
„Degenerisana umetnost”, koja je pre Drugog svetskog rata putovala po jednoj
drugoj zemlji. Počelo je i takmičenje novih vođa sa starim vođom Josipom Brozom
Titom. Za sada se takmiče u disciplini auto-putevi. Vlada ignoriše poluprazna
porodilišta, a veliki broj poniženih i prevarenih penzionera glasa za one koji
su ih ponizili i prevarili. Rijaliti programi predstavljaju vrhunske domete
kulture na mnogim televizijama. Veliki broj članova vlade i direktora javnih
preduzeća ima diplome dobijene posle svoje četrdesete godine od strane
kvaziuniverziteta. Mladi, obrazovani ljudi nastavljaju da odlaze u svet. Ponosni
smo na stopu ekonomskog rasta od 2,8 %, manju od stope rasta u Crnoj Gori,
Albaniji i Bosni i Hercegovini. Akademska zajednica Srbije je i dalje, pri kraju
2016. godine, odraz društva. Časni, talentovani i vredni posvećenici ugroženi su
plagijatima, predatorskim časopisima, nepoštenim evaluacijama naučnog i
pedagoškog rada, nezameranjem i dominantnom željom da se ništa ne promeni.
Nekrunisani kralj srpskih kvaziuniverziteta ponovo ima svoje đake na visokim
funkcijama u Ministarstvu prosvete i nauke. Srbija je postala prva zemlja u
svetu u kojoj je predsednik parlamentarnog odbora za nauku, obrazovanje,
tehnološki razvoj i informatičko društvo bio, do pre nekoliko meseci, verski
vođa. Sve nacionalne institucije i svi državni univerziteti, fakulteti i
instituti Srbije su oćutali muftijino postavljenje. To, i ćutanje na mnoge druge
teme u srpskom obrazovanju je moje razočaranje, a muk akademske zajednice Srbije
je obeležio moju 2016. godinu. Da li su oni koji su oćutali nedavne šamare
profesorki u Mladenovcu i sve druge šamare srpskoj nauci i obrazovanju mogli
svojim jasnim i hrabrim „ne” da bar malo prosvetle zbunjen, uplašen i apatični
narod? Da li su se nalazili naivni formalno-pravni izgovori koji su nam
omogućavali da bar prividno umirimo svoju savest i da se ne zamerimo vladaru?
Nije bilo lako rektoru Univerziteta u Beogradu profesoru Rajku Vračaru da
početkom devedesetih zatraži u ime Univerziteta u Beogradu ostavku Slobodana
Miloševića. Bilo je i boljih naučnika na mestu rektora, ali teško da je bio neko
tako moralno utemeljen i hrabar. Milošević je nastavio da vlada, Srbija je
otišla u sunovrat, a Vračar je bio smenjen i upisan u velika imena srpske nauke
i prosvete. Morali smo u 2016. godini da kažemo „ne” diletantima koji vode nauku
i obrazovanje. Proveo sam četrdeset godina baveći se univerzitetskim poslovima.
Osam od ovih četrdeset bilo je na univerzitetima Evrope i Amerike. Škole na
kojima sam učio i predavao, bio mentor, rešavao inženjerske probleme i bavio se
naukom bile su oličenje akademske čestitosti i poštenja. Čini mi se da mi moramo
da stvorimo novu generaciju „francuskih đaka”. Za one mlađe koji ne znaju, mnogi
đaci koji su se sa srpskom vojskom u Prvom svetskom ratu našli u Grčkoj, upućeni
su u Francusku na dalje školovanje. Ovi „francuski đaci”, vrhunski
profesionalci, čvrstih moralnih stavova i gospodstvenog ponašanja dali su
docnije veliki doprinos Kraljevini Srba, Hrvata i Slovenaca. Novi „francuski
đaci” mogli bi da budu najznačajnija srpska investicija u budućnosti. Harvard,
Stenford, Oksford ili Sorbona mogu da ih nauče da obrazovanje obavezuje. Mi to
nismo uspeli. 
