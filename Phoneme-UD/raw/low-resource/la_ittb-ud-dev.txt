quod sit officium sapientis. ueritatem meditabitur guttur meum, et labia mea
detestabuntur impium. prou. 8-7. multitudinis usus, quem in rebus nominandis
sequendum philosophus censet, communiter obtinuit ut sapientes dicantur qui res
directe ordinant et eas bene gubernant. unde inter alia quae homines de sapiente
concipiunt, a philosopho ponitur quod sapientis est ordinare. omnium autem
ordinatorum ad finem, gubernationis et ordinis regulam ex fine sumi necesse est:
tunc enim unaquaeque res optime disponitur cum ad suum finem conuenienter
ordinatur; finis enim est bonum uniuscuiusque. unde uidemus in artibus unam
alterius esse gubernatiuam et quasi principem, ad quam pertinet eius finis:
sicut medicinalis ars pigmentariae principatur et eam ordinat, propter hoc quod
sanitas, circa quam medicinalis uersatur, finis est omnium pigmentorum, quae
arte pigmentaria conficiuntur. et simile apparet in arte gubernatoria respectu
nauifactiuae; et in militari respectu equestris et omnis bellici apparatus. quae
quidem artes aliis principantes architectonicae nominantur, quasi principales
artes: unde et earum artifices, qui architectores uocantur, nomen sibi uindicant
sapientum. quia uero praedicti artifices, singularium quarundam rerum fines
pertractantes, ad finem uniuersalem omnium non pertingunt, dicuntur quidem
sapientes huius uel illius rei, secundum quem modum dicitur 1 cor. 3-10, ut
sapiens architectus, fundamentum posui; nomen autem simpliciter sapientis illi
soli reseruatur cuius consideratio circa finem uniuersi uersatur, qui item est
uniuersitatis principium; unde secundum philosophum, sapientis est causas
altissimas considerare. finis autem ultimus uniuscuiusque rei est qui intenditur
a primo auctore uel motore ipsius. primus autem auctor et motor uniuersi est
intellectus, ut infra ostendetur. oportet igitur ultimum finem uniuersi esse
bonum intellectus. hoc autem est ueritas. oportet igitur ueritatem esse ultimum
finem totius uniuersi; et circa eius considerationem principaliter sapientiam
insistere. et ideo ad ueritatis manifestationem diuina sapientia carne induta se
uenisse in mundum testatur, dicens, ioan. 18-37: ego in hoc natus sum, et ad hoc
ueni in mundum, ut testimonium perhibeam ueritati. sed et primam philosophiam
philosophus determinat esse scientiam ueritatis; non cuiuslibet, sed eius
ueritatis quae est origo omnis ueritatis, scilicet quae pertinet ad primum
principium essendi omnibus; unde et sua ueritas est omnis ueritatis principium;
sic enim est dispositio rerum in ueritate sicut in esse. eiusdem autem est unum
contrariorum prosequi et aliud refutare sicut medicina, quae sanitatem operatur,
aegritudinem excludit. unde sicut sapientis est ueritatem praecipue de primo
principio meditari et aliis disserere, ita eius est falsitatem contrariam
impugnare. conuenienter ergo ex ore sapientiae duplex sapientis officium in
uerbis propositis demonstratur: scilicet ueritatem diuinam, quae antonomastice
est ueritas, meditatam eloqui, quod tangit cum dicit, ueritatem meditabitur
guttur meum; et errorem contra ueritatem impugnare, quod tangit cum dicit, et
labia mea detestabuntur impium, per quod falsitas contra diuinam ueritatem
designatur, quae religioni contraria est, quae etiam pietas nominatur, unde et
falsitas contraria ei impietatis sibi nomen assumit. quae sit in hoc opere
auctoris intentio. inter omnia uero hominum studia sapientiae studium est
perfectius, sublimius, utilius et iucundius. perfectius quidem, quia inquantum
homo sapientiae studium dat, intantum uerae beatitudinis iam aliquam partem
habet unde sapiens dicit, beatus uir qui in sapientia morabitur, eccli. 14-22.
sublimius autem est quia per ipsum homo praecipue ad diuinam similitudinem
accedit, quae omnia in sapientia fecit: unde, quia similitudo causa est
dilectionis, sapientiae studium praecipue deo per amicitiam coniungit; propter
quod sap. 7-14 dicitur quod sapientia infinitus thesaurus est hominibus, quo qui
usi sunt, facti sunt participes amicitiae dei. utilius autem est quia per ipsam
sapientiam ad immortalitatis regnum peruenitur: concupiscentia enim sapientiae
deducet ad regnum perpetuum, sap. 6-21. iucundius autem est quia non habet
amaritudinem conuersatio illius nec taedium conuictus illius, sed laetitiam et
gaudium, sap. 8-16. assumpta igitur ex diuina pietate fiducia sapientis officium
prosequendi, quamuis proprias uires excedat, propositum nostrae intentionis est
ueritatem quam fides catholica profitetur, pro nostro modulo manifestare,
errores eliminando contrarios: ut enim uerbis hilarii utar, ego hoc uel
praecipuum uitae meae officium debere me deo conscius sum, ut eum omnis sermo
meus et sensus loquatur. contra singulorum autem errores difficile est
procedere, propter duo. primo, quia non ita sunt nobis nota singulorum errantium
dicta sacrilega ut ex his quae dicunt possimus rationes assumere ad eorum
errores destruendos. hoc enim modo usi sunt antiqui doctores in destructionem
errorum gentilium quorum positiones scire poterant quia et ipsi gentiles
fuerant, uel saltem inter gentiles conuersati et in eorum doctrinis eruditi.
secundo, quia quidam eorum, ut mahumetistae et pagani, non conueniunt nobiscum
in auctoritate alicuius scripturae, per quam possint conuinci, sicut contra
iudaeos disputare possumus per uetus testamentum, contra haereticos per nouum.
hi uero neutrum recipiunt. unde necesse est ad naturalem rationem recurrere, cui
omnes assentire coguntur. quae tamen in rebus diuinis deficiens est. simul autem
ueritatem aliquam inuestigantes ostendemus qui errores per eam excludantur: et
quomodo demonstratiua ueritas, fidei christianae religionis concordet. quis
modus sit possibilis diuinae ueritatis manifestandae. quia uero non omnis
ueritatis manifestandae modus est idem; disciplinati autem hominis est tantum de
unoquoque fidem capere tentare, quantum natura rei permittit, ut a philosopho,
optime dictum boetius introducit, necesse est prius ostendere quis modus sit
possibilis ad ueritatem propositam manifestandam. est autem in his quae de deo
confitemur duplex ueritatis modus. quaedam namque uera sunt de deo quae omnem
facultatem humanae rationis excedunt, ut deum esse trinum et unum. quaedam uero
sunt ad quae etiam ratio naturalis pertingere potest, sicut est deum esse, deum
esse unum, et alia huiusmodi; quae etiam philosophi demonstratiue de deo
probauerunt, ducti naturalis lumine rationis. quod autem sint aliqua
intelligibilium diuinorum quae humanae rationis penitus excedant ingenium,
euidentissime apparet. cum enim principium totius scientiae quam de aliqua re
ratio percipit, sit intellectus substantiae ipsius, eo quod, secundum doctrinam
philosophi demonstrationis principium est quod quid est; oportet quod secundum
modum quo substantia rei intelligitur, sit modus eorum quae de re illa
cognoscuntur. unde si intellectus humanus, alicuius rei substantiam
comprehendit, puta lapidis uel trianguli, nullum intelligibilium illius rei
facultatem humanae rationis excedet. quod quidem nobis circa deum non accidit.
nam ad substantiam ipsius capiendam intellectus humanus naturali uirtute
pertingere non potest: cum intellectus nostri, secundum modum praesentis uitae,
cognitio a sensu incipiat; et ideo ea quae in sensu non cadunt, non possunt
humano intellectu capi, nisi quatenus ex sensibilibus earum cognitio colligitur.
sensibilia autem ad hoc ducere intellectum nostrum non possunt ut in eis diuina
substantia uideatur quid sit: cum sint effectus causae uirtutem non aequantes.
ducitur tamen ex sensibilibus intellectus noster in diuinam cognitionem ut
cognoscat de deo quia est, et alia huiusmodi quae oportet attribui primo
principio. sunt igitur quaedam intelligibilium diuinorum quae humanae rationi
sunt peruia; quaedam uero quae omnino uim humanae rationis excedunt. adhuc ex
intellectuum gradibus idem facile est uidere. duorum enim quorum unus alio rem
aliquam intellectu subtilius intuetur, ille cuius intellectus est eleuatior,
multa intelligit quae alius omnino capere non potest: sicut patet in rustico,
qui nullo modo philosophiae subtiles considerationes capere potest. intellectus
autem angeli plus excedit intellectum humanum quam intellectus optimi philosophi
intellectum rudissimi idiotae: quia haec distantia inter speciei humanae limites
continetur, quos angelicus intellectus excedit. cognoscit quidem angelus deum ex
nobiliori effectu quam homo: quanto ipsa substantia angeli, per quam in dei
cognitionem ducitur naturali cognitione, est dignior rebus sensibilibus et etiam
ipsa anima, per quam intellectus humanus in dei cognitionem ascendit. multoque
amplius intellectus diuinus excedit angelicum quam angelicus humanum. ipse enim
intellectus diuinus sua capacitate substantiam suam adaequat, et ideo perfecte
de se intelligit quid est, et omnia cognoscit quae de ipso intelligibilia sunt:
non autem naturali cognitione angelus de deo cognoscit quid est, quia et ipsa
substantia angeli, per quam in dei cognitionem ducitur, est effectus causae
uirtutem non adaequans. unde non omnia quae in seipso deus intelligit, angelus
naturali cognitione capere potest: nec ad omnia quae angelus sua naturali
uirtute intelligit, humana ratio sufficit capienda. sicut igitur maximae
amentiae esset idiota qui ea quae a philosopho proponuntur falsa esse assereret
propter hoc quod ea capere non potest, ita, et multo amplius, nimiae stultitiae
est homo si ea quae diuinitus angelorum ministerio reuelantur falsa esse
suspicatur ex hoc quod ratione inuestigari non possunt. adhuc idem manifeste
apparet ex defectu quem in rebus cognoscendis quotidie experimur. rerum enim
sensibilium plurimas proprietates ignoramus, earumque proprietatum quas sensu
apprehendimus rationes perfecte in pluribus inuenire non possumus. multo igitur
amplius illius excellentissimae substantiae omnia intelligibilia humana ratio
inuestigare non sufficit. huic etiam consonat dictum philosophi, qui in ii
metaphys. asserit quod intellectus noster se habet ad prima entium, quae sunt
manifestissima in natura, sicut oculus uespertilionis ad solem. huic etiam
ueritati sacra scriptura testimonium perhibet. dicitur enim iob 11-7: forsitan
uestigia dei comprehendes, et omnipotentem usque ad perfectum reperies? et
36-26: ecce, deus magnus, uincens scientiam nostram. et 1 cor. 13-9: ex parte
cognoscimus. non igitur omne quod de deo dicitur, quamuis ratione inuestigari
non possit, statim quasi falsum abiiciendum est, ut manichaei et plures
infidelium putauerunt. quod ueritas diuinorum ad quam naturalis ratio pertingit
conuenienter hominibus credenda proponitur. duplici igitur ueritate diuinorum
intelligibilium existente, una ad quam rationis inquisitio pertingere potest,
altera quae omne ingenium humanae rationis excedit, utraque conuenienter
diuinitus homini credenda proponitur. hoc autem de illa primo ostendendum est
quae inquisitioni rationis peruia esse potest: ne forte alicui uideatur, ex quo
ratione haberi potest, frustra id supernaturali inspiratione credendum traditum
esse. sequerentur autem tria inconuenientia si huiusmodi ueritas solummodo
rationi inquirenda relinqueretur. unum est quod paucis hominibus dei cognitio
inesset. a fructu enim studiosae inquisitionis, qui est inuentio ueritatis,
plurimi impediuntur tribus de causis. quidam siquidem propter complexionis
indispositionem, ex qua multi naturaliter sunt indispositi ad sciendum: unde
nullo studio ad hoc pertingere possent ut summum gradum humanae cognitionis
attingerent, qui in cognoscendo deum consistit. quidam uero impediuntur
necessitate rei familiaris. oportet enim esse inter homines aliquos qui
temporalibus administrandis insistant, qui tantum tempus in otio contemplatiuae
inquisitionis non possent expendere ut ad summum fastigium humanae inquisitionis
pertingerent, scilicet dei cognitionem. quidam autem impediuntur pigritia. ad
cognitionem enim eorum quae de deo ratio inuestigare potest, multa
praecognoscere oportet: cum fere totius philosophiae consideratio ad dei
cognitionem ordinetur; propter quod metaphysica, quae circa diuina uersatur,
inter philosophiae partes ultima remanet addiscenda. sic ergo non nisi cum magno
labore studii ad praedictae ueritatis inquisitionem perueniri potest. quem
quidem laborem pauci subire uolunt pro amore scientiae, cuius tamen mentibus
hominum naturalem deus inseruit appetitum. secundum inconueniens est quod illi
qui ad praedictae ueritatis inuentionem peruenirent, uix post longum tempus
pertingerent. tum propter huius ueritatis profunditatem, ad quam capiendam per
uiam rationis non nisi post longum exercitium intellectus humanus idoneus
inuenitur. tum etiam propter multa quae praeexiguntur, ut dictum est. tum etiam
propter hoc quod tempore iuuentutis, dum diuersis motibus passionum anima
fluctuat, non est apta ad tam altae ueritatis cognitionem, sed in quiescendo fit
prudens et sciens, ut dicitur in uii physic.. remaneret igitur humanum genus, si
sola rationis uia ad deum cognoscendum pateret, in maximis ignorantiae tenebris:
cum dei cognitio, quae homines maxime perfectos et bonos facit, non nisi
quibusdam paucis, et his etiam post temporis longitudinem proueniret. tertium
inconueniens est quod inuestigationi rationis humanae plerumque falsitas
admiscetur, propter debilitatem intellectus nostri in iudicando, et phantasmatum
permixtionem. et ideo apud multos in dubitatione remanerent ea quae sunt etiam
uerissime demonstrata, dum uim demonstrationis ignorant; et praecipue cum
uideant a diuersis qui sapientes dicuntur, diuersa doceri. inter multa etiam
uera quae demonstrantur, immiscetur aliquando aliquid falsum, quod non
demonstratur, sed aliqua probabili uel sophistica ratione asseritur, quae
interdum demonstratio reputatur. et ideo oportuit per uiam fidei fixam
certitudinem et puram ueritatem de rebus diuinis hominibus exhiberi. salubriter
ergo diuina prouidit clementia ut ea etiam quae ratio inuestigare potest, fide
tenenda praeciperet: ut sic omnes de facili possent diuinae cognitionis
participes esse et absque dubitatione et errore. hinc est quod ephes. 4-17
dicitur: iam non ambuletis sicut et gentes ambulant in uanitate sensus sui,
tenebris obscuratum habentes intellectum. et isaiae 54-13: ponam uniuersos
filios tuos doctos a domino. quod ea quae ratione inuestigari non possunt
conuenienter fide tenenda hominibus proponuntur. uidetur autem quibusdam
fortasse non debere homini ad credendum proponi illa quae ratio inuestigare non
sufficit cum diuina sapientia unicuique secundum modum suae naturae prouideat.
et ideo demonstrandum est quod necessarium sit homini diuinitus credenda proponi
etiam illa quae rationem excedunt. nullus enim desiderio et studio in aliquid
tendit nisi sit ei praecognitum. quia ergo ad altius bonum quam experiri in
praesenti uita possit humana fragilitas, homines per diuinam prouidentiam
ordinantur, ut in sequentibus inuestigabitur, oportuit mentem euocari in aliquid
altius quam ratio nostra in praesenti possit pertingere, ut sic disceret aliquid
desiderare, et studio tendere in aliquid quod totum statum praesentis uitae
excedit. et hoc praecipue christianae religioni competit, quae singulariter bona
spiritualia et aeterna promittit: unde et in ea plurima humanum sensum
excedentia proponuntur. lex autem uetus, quae temporalia promissa habebat, pauca
proposuit quae humanae rationis inquisitionem excederent. secundum etiam hunc
modum philosophis cura fuit, ad hoc ut homines a sensibilium delectationibus ad
honestatem perducerent, ostendere esse alia bona his sensibilibus potiora,
quorum gustu multo suauius qui uacant actiuis uel contemplatiuis uirtutibus
delectantur. est etiam necessarium huiusmodi ueritatem ad credendum hominibus
proponi ad dei cognitionem ueriorem habendam. tunc enim solum deum uere
cognoscimus quando ipsum esse credimus supra omne id quod de deo cogitari ab
homine possibile est: eo quod naturalem hominis cognitionem diuina substantia
excedit, ut supra ostensum est. per hoc ergo quod homini de deo aliqua
proponuntur quae rationem excedunt, firmatur in homine opinio quod deus sit
aliquid supra id quod cogitare potest. alia etiam utilitas inde prouenit,
scilicet praesumptionis repressio, quae est mater erroris. sunt enim quidam
tantum de suo ingenio praesumentes ut totam rerum naturam se reputent suo
intellectu posse metiri, aestimantes scilicet totum esse uerum quod eis uidetur
et falsum quod eis non uidetur. ut ergo ab hac praesumptione humanus animus
liberatus ad modestam inquisitionem ueritatis perueniat, necessarium fuit homini
proponi quaedam diuinitus quae omnino intellectum eius excederent. apparet etiam
alia utilitas ex dictis philosophi in x ethicor.. cum enim simonides quidam
homini praetermittendam diuinam cognitionem persuaderet et humanis rebus
ingenium applicandum, oportere inquiens humana sapere hominem et mortalia
mortalem; contra eum philosophus dicit quod homo debet se ad immortalia et
diuina trahere quantum potest. unde in xi de animal. dicit, quod, quamuis parum
sit quod de substantiis superioribus percipimus, tamen illud modicum est magis
amatum et desideratum omni cognitione quam de substantiis inferioribus habemus.
dicit etiam in ii cael. et mund. quod cum de corporibus caelestibus quaestiones
possint solui parua et topica solutione, contingit auditori ut uehemens sit
gaudium eius. ex quibus omnibus apparet quod de rebus nobilissimis quantumcumque
imperfecta cognitio maximam perfectionem animae confert. et ideo, quamuis ea
quae supra rationem sunt ratio humana plene capere non possit, tamen multum sibi
perfectionis acquiritur si saltem ea qualitercumque teneat fide. et ideo dicitur
eccli. 3-25: plurima supra sensum hominis ostensa sunt tibi. et 1 cor. 2-11 quae
sunt dei nemo nouit nisi spiritus dei; nobis autem reuelauit deus per spiritum
suum. quod assentire his quae sunt fidei non est leuitatis quamuis supra
rationem sint. huiusmodi autem ueritati, cui ratio humana experimentum non
praebet, fidem adhibentes non leuiter credunt, quasi indoctas fabulas secuti, ut
2 petr. 1-16, dicitur. haec enim diuinae sapientiae secreta ipsa diuina
sapientia, quae omnia plenissime nouit, dignata est hominibus reuelare: quae sui
praesentiam et doctrinae et inspirationis ueritatem, conuenientibus argumentis
ostendit, dum ad confirmandum ea quae naturalem cognitionem excedunt, opera
uisibiliter ostendit quae totius naturae superant facultatem; uidelicet in
mirabili curatione languorum, mortuorum suscitatione, caelestium corporum
mirabili immutatione; et, quod est mirabilius, humanarum mentium inspiratione,
ut idiotae et simplices, dono spiritus sancti repleti, summam sapientiam et
facundiam in instanti consequerentur. quibus inspectis, praedictae probationis
efficacia, non armorum uiolentia, non uoluptatum promissione, et, quod est
mirabilissimum, inter persecutorum tyrannidem, innumerabilis turba non solum
simplicium, sed sapientissimorum hominum, ad fidem christianam conuolauit, in
qua omnem humanum intellectum excedentia praedicantur, uoluptates carnis
cohibentur et omnia quae in mundo sunt contemni docentur; quibus animos
mortalium assentire et maximum miraculorum est, et manifestum diuinae
inspirationis opus, ut, contemptis uisibilibus, sola inuisibilia cupiantur. hoc
autem non subito neque a casu, sed ex diuina dispositione factum esse,
manifestum est ex hoc quod hoc se facturum deus multis ante prophetarum
praedixit oraculis, quorum libri penes nos in ueneratione habentur, utpote
nostrae fidei testimonium adhibentes. huius quidem confirmationis modus tangitur
hebr. 2-3 quae, scilicet humana salus, cum initium accepisset enarrari per
dominum, ab eis qui audierunt in nos confirmata est, contestante deo signis et
portentis et uariis spiritus sancti distributionibus. haec autem tam mirabilis
mundi conuersio ad fidem christianam indicium certissimum est praeteritorum
signorum: ut ea ulterius iterari necesse non sit, cum in suo effectu appareant
euidenter. esset enim omnibus signis mirabilius si ad credendum tam ardua, et ad
operandum tam difficilia, et ad sperandum tam alta, mundus absque mirabilibus
signis inductus fuisset a simplicibus et ignobilibus hominibus. quamuis non
cesset deus etiam nostris temporibus, ad confirmationem fidei, per sanctos suos
miracula operari. hi uero qui sectas errorum introduxerunt processerunt uia
contraria: ut patet in mahumeto qui carnalium uoluptatum promissis, ad quorum
desiderium carnalis concupiscentia instigat, populus illexit. praecepta etiam
tradidit promissis conformia, uoluptati carnali habenas relaxans, in quibus in
promptu est a carnalibus hominibus obediri. documenta etiam ueritatis non
attulit nisi quae de facili a quolibet mediocriter sapiente naturali ingenio
cognosci possint: quin potius uera quae docuit multis fabulis et falsissimis
doctrinis immiscuit. signa etiam non adhibuit supernaturaliter facta, quibus
solis diuinae inspirationi conueniens testimonium adhibetur, dum operatio
uisibilis quae non potest esse nisi diuina, ostendit doctorem ueritatis
inuisibiliter inspiratum: sed dixit se in armorum potentia missum, quae signa
etiam latronibus et tyrannis non desunt. ei etiam non aliqui sapientes, in rebus
diuinis et humanis exercitati, a principio crediderunt: sed homines bestiales in
desertis morantes, omnis doctrinae diuinae prorsus ignari, per quorum
multitudinem alios armorum uiolentia in suam legem coegit. nulla etiam diuina
oracula praecedentium prophetarum ei testimonium perhibent: quin potius quasi
omnia ueteris et noui testamenti documenta fabulosa narratione deprauat, ut
patet eius legem inspicienti. unde astuto consilio libros ueteris et noui
testamenti suis sequacibus non reliquit legendos, ne per eos falsitatis
argueretur. et sic patet quod eius dictis fidem adhibentes leuiter credunt. quod
ueritati fidei christianae non contrariatur ueritas rationis. quamuis autem
praedicta ueritas fidei christianae humanae rationis capacitatem excedat, haec
tamen quae ratio naturaliter indita habet, huic ueritati contraria esse non
possunt. ea enim quae naturaliter rationi sunt insita, uerissima esse constat:
in tantum ut nec esse falsa sit possibile cogitare. nec id quod fide tenetur,
cum tam euidenter diuinitus confirmatum sit, fas est credere esse falsum. quia
igitur solum falsum uero contrarium est, ut ex eorum definitionibus inspectis
manifeste apparet, impossibile est illis principiis quae ratio naturaliter
cognoscit, praedictam ueritatem fidei contrariam esse. item. illud idem quod
inducitur in animam discipuli a docente, doctoris scientia continet: nisi doceat
ficte, quod de deo nefas est dicere. principiorum autem naturaliter notorum
cognitio nobis diuinitus est indita: cum ipse deus sit nostrae auctor naturae.
haec ergo principia etiam diuina sapientia continet. quicquid igitur principiis
huiusmodi contrarium est, diuinae sapientiae contrariatur. non igitur a deo esse
potest. ea igitur quae ex reuelatione diuina per fidem tenentur, non possunt
naturali cognitioni esse contraria. adhuc. contrariis rationibus intellectus
noster ligatur, ut ad ueri cognitionem procedere nequeat. si igitur contrariae
cognitiones nobis a deo immitterentur, ex hoc a ueritatis cognitione noster
intellectus impediretur. quod a deo esse non potest. amplius. ea quae sunt
naturalia mutari non possunt, natura manente. contrariae autem opiniones simul
eidem inesse non possunt. non igitur contra cognitionem naturalem aliqua opinio
uel fides homini a deo immittitur. et ideo apostolus dicit, rom. 10-8: prope est
uerbum in corde tuo et in ore tuo: hoc est uerbum fidei, quod praedicamus. sed
quia superat rationem, a nonnullis reputatur quasi contrarium. quod esse non
potest. huic etiam auctoritas augustini concordat, qui in ii super gen. ad litt.
dicit sic: illud quod ueritas patefaciet, libris sanctis siue testamenti ueteris
siue noui nullo modo potest esse aduersum. ex quo euidenter colligitur,
quaecumque argumenta contra fidei documenta ponantur, haec ex principiis primis
naturae inditis per se notis non recte procedere. unde nec demonstrationis uim
habent, sed uel sunt rationes probabiles uel sophisticae. et sic ad ea soluenda
locus relinquitur. qualiter se habeat humana ratio ad ueritatem fidei.
considerandum etiam uidetur quod res quidem sensibiles, ex quibus humana ratio
cognitionis principium sumit, aliquale uestigium in se diuinae imitationis
retinent, ita tamen imperfectum quod ad declarandam ipsius dei substantiam
omnino insufficiens inuenitur. habent enim effectus suarum causarum suo modo
similitudinem, cum agens agat sibi simile: non tamen effectus ad perfectam
agentis similitudinem semper pertingit. humana igitur ratio ad cognoscendum
fidei ueritatem, quae solum uidentibus diuinam substantiam potest esse
notissima, ita se habet quod ad eam potest aliquas uerisimilitudines colligere,
quae tamen non sufficiunt ad hoc quod praedicta ueritas quasi demonstratiue uel
per se intellecta comprehendatur. utile tamen est ut in huiusmodi rationibus,
quantumcumque debilibus, se mens humana exerceat, dummodo desit comprehendendi
uel demonstrandi praesumptio: quia de rebus altissimis etiam parua et debili
consideratione aliquid posse inspicere iucundissimum est, ut ex dictis apparet.
cui quidem sententiae auctoritas hilarii concordat, qui sic dicit in libro de
trin., loquens de huiusmodi ueritate: haec credendo incipe, procurre, persiste:
etsi non peruenturum sciam, gratulabor tamen profecturum. qui enim pie infinita
prosequitur, etsi non contingat aliquando, semper tamen proficiet prodeundo. sed
ne te inferas in illud secretum, et arcano interminabilis natiuitatis non te
immergas, summam intelligentiae comprehendere praesumens: sed intellige
incomprehensibilia esse. de ordine et modo procedendi in hoc opere. ex
praemissis igitur euidenter apparet sapientis intentionem circa duplicem
ueritatem diuinorum debere uersari, et circa errores contrarios destruendos: ad
quarum unam inuestigatio rationis pertingere potest, alia uero omnem rationis
excedit industriam. dico autem duplicem ueritatem diuinorum, non ex parte ipsius
dei, qui est una et simplex ueritas; sed ex parte cognitionis nostrae, quae ad
diuina cognoscenda diuersimode se habet. ad primae igitur ueritatis
manifestationem per rationes demonstratiuas, quibus aduersarius conuinci possit,
procedendum est. sed quia tales rationes ad secundam ueritatem haberi non
possunt, non debet esse ad hoc intentio ut aduersarius rationibus conuincatur:
sed ut eius rationes, quas contra ueritatem habet, soluantur; cum ueritati fidei
ratio naturalis contraria esse non possit, ut ostensum est. singularis uero
modus conuincendi aduersarium contra huiusmodi ueritatem est ex auctoritate
scripturae diuinitus confirmata miraculis: quae enim supra rationem humanam
sunt, non credimus nisi deo reuelante. sunt tamen ad huiusmodi ueritatem
manifestandam rationes aliquae uerisimiles inducendae, ad fidelium quidem
exercitium et solatium, non autem ad aduersarios conuincendos: quia ipsa
rationum insufficientia eos magis in suo errore confirmaret, dum aestimarent nos
propter tam debiles rationes ueritati fidei consentire. modo ergo proposito
procedere intendentes, primum nitemur ad manifestationem illius ueritatis quam
fides profitetur et ratio inuestigat, inducentes rationes demonstratiuas et
probabiles, quarum quasdam ex libris philosophorum et sanctorum collegimus per
quas ueritas confirmetur et aduersarius conuincatur. deinde, ut a
manifestioribus ad minus manifesta fiat processus, ad illius ueritatis
manifestationem procedemus quae rationem excedit, soluentes rationes
aduersariorum et rationibus probabilibus et auctoritatibus, quantum deus
dederit, ueritatem fidei declarantes. intendentibus igitur nobis per uiam
rationis prosequi ea quae de deo ratio humana inuestigare potest, primo,
occurrit consideratio de his quae deo secundum seipsum conueniunt; secundo,
uero, de processu creaturarum ab ipso; tertio, autem, de ordine creaturarum in
ipsum sicut in finem. inter ea uero quae de deo secundum seipsum consideranda
sunt, praemittendum est, quasi totius operis necessarium fundamentum,
consideratio qua demonstratur deum esse. quo non habito, omnis consideratio de
rebus diuinis tollitur. de opinione dicentium quod deum esse demonstrari non
potest cum sit per se notum. haec autem consideratio qua quis nititur ad
demonstrandum deum esse, superflua fortasse quibusdam uidebitur, qui asserunt
quod deum esse per se notum est, ita quod eius contrarium cogitari non possit,
et sic deum esse demonstrari non potest. quod quidem uidetur ex his. illa enim
per se esse nota dicuntur quae statim notis terminis cognoscuntur: sicut,
cognito quid est totum et quid est pars, statim cognoscitur quod omne totum est
maius sua parte. huiusmodi autem est hoc quod dicimus deum esse. nam nomine dei
intelligimus aliquid quo maius cogitari non potest. hoc autem in intellectu
formatur ab eo qui audit et intelligit nomen dei: ut sic saltem in intellectu
iam deum esse oporteat. nec potest in intellectu solum esse: nam quod in
intellectu et re est, maius est eo quod in solo intellectu est; deo autem nihil
esse maius ipsa nominis ratio demonstrat. unde restat quod deum esse per se
notum est, quasi ex ipsa significatione nominis manifestum. item. cogitari
quidem potest quod aliquid sit quod non possit cogitari non esse. quod maius est
euidenter eo quod potest cogitari non esse. sic ergo deo aliquid maius cogitari
posset, si ipse posset cogitari non esse. quod est contra rationem nominis.
relinquitur quod deum esse per se notum est. adhuc. propositiones illas oportet
esse notissimas in quibus idem de seipso praedicatur, ut, homo est homo; uel
quarum praedicata in definitionibus subiectorum includuntur, ut, homo est
animal. in deo autem hoc prae aliis inuenitur, ut infra ostendetur, quod suum
esse est sua essentia, ac si idem sit quod respondetur ad quaestionem quid est,
et ad quaestionem an est. sic ergo cum dicitur, deus est, praedicatum uel est
idem subiecto, uel saltem in definitione subiecti includitur. et ita deum esse
per se notum erit. amplius. quae naturaliter sunt nota, per se cognoscuntur: non
enim ad ea cognoscenda inquisitionis studio peruenitur. at deum esse naturaliter
notum est: cum in deum naturaliter desiderium hominis tendat sicut in ultimum
finem, ut infra patebit. est igitur per se notum deum esse. item. illud per se
notum oportet esse quo omnia alia cognoscuntur. deus autem huiusmodi est. sicut
enim lux solis principium est omnis uisibilis perceptionis, ita diuina lux omnis
intelligibilis cognitionis principium est: cum sit in quo primum maxime lumen
intelligibile inuenitur. oportet igitur quod deum esse per se notum sit. ex his
igitur et similibus aliqui opinantur deum esse sic per se notum existere ut
contrarium mente cogitari non possit. reprobatio praemissae opinionis et solutio
rationum praemissarum. praedicta autem opinio prouenit. partim quidem ex
consuetudine qua ex principio assueti sunt nomen dei audire et inuocare.
consuetudo autem, et praecipue quae est a puero, uim naturae obtinet: ex quo
contingit ut ea quibus a pueritia animus imbuitur, ita firmiter teneat ac si
essent naturaliter et per se nota. partim uero contingit ex eo quod non
distinguitur quod est notum per se simpliciter, et quod est quoad nos per se
notum. nam simpliciter quidem deum esse per se notum est: cum hoc ipsum quod
deus est, sit suum esse. sed quia hoc ipsum quod deus est mente concipere non
possumus, remanet ignotum quoad nos. sicut omne totum sua parte maius esse, per
se notum est simpliciter: ei autem qui rationem totius mente non conciperet,
oporteret esse ignotum. et sic fit ut ad ea quae sunt notissima rerum, noster
intellectus se habeat ut oculus noctuae ad solem, ut ii metaphys. dicitur. nec
oportet ut statim, cognita huius nominis deus significatione, deum esse sit
notum, ut prima ratio intendebat. primo quidem, quia non omnibus notum est,
etiam concedentibus deum esse, quod deus sit id quo maius cogitari non possit:
cum multi antiquorum mundum istum dixerint deum esse. nec etiam ex
interpretationibus huius nominis deus, quas damascenus ponit, aliquid huiusmodi
intelligi datur. deinde quia, dato quod ab omnibus per hoc nomen deus
intelligatur aliquid quo maius cogitari non possit, non necesse erit aliquid
esse quo maius cogitari non potest in rerum natura. eodem enim modo necesse est
poni rem, et nominis rationem. ex hoc autem quod mente concipitur quod profertur
hoc nomine deus, non sequitur deum esse nisi in intellectu. unde nec oportebit
id quo maius cogitari non potest esse nisi in intellectu. et ex hoc non sequitur
quod sit aliquid in rerum natura quo maius cogitari non possit. et sic nihil
inconueniens accidit ponentibus deum non esse: non enim inconueniens est
quolibet dato uel in re uel in intellectu aliquid maius cogitari posse, nisi ei
qui concedit esse aliquid quo maius cogitari non possit in rerum natura. nec
etiam oportet, ut secunda ratio proponebat, deo posse aliquid maius cogitari si
potest cogitari non esse. nam quod possit cogitari non esse, non ex
imperfectione sui esse est uel incertitudine, cum suum esse sit secundum se
manifestissimum: sed ex debilitate nostri intellectus, qui eum intueri non
potest per seipsum, sed ex effectibus eius, et sic ad cognoscendum ipsum esse
ratiocinando perducitur. ex quo etiam tertia ratio soluitur. nam sicut nobis per
se notum est quod totum sua parte sit maius, sic uidentibus ipsam diuinam
essentiam per se notissimum est deum esse, ex hoc quod sua essentia est suum
esse. sed quia eius essentiam uidere non possumus, ad eius esse cognoscendum non
per seipsum, sed per eius effectus peruenimus. ad quartam etiam patet solutio.
sic enim homo naturaliter deum cognoscit sicut naturaliter ipsum desiderat.
desiderat autem ipsum homo naturaliter inquantum desiderat naturaliter
beatitudinem, quae est quaedam similitudo diuinae bonitatis. sic igitur non
oportet quod deus ipse in se consideratus sit naturaliter notus homini, sed
similitudo ipsius. unde oportet quod per eius similitudines in effectibus
repertas in cognitionem ipsius homo ratiocinando perueniat. ad quintam etiam de
facili patet solutio. nam deus est quidem quo omnia cognoscuntur, non ita quod
alia non cognoscantur nisi eo cognito, sicut in principiis per se notis accidit:
sed quia per eius influentiam omnis causatur in nobis cognitio. de opinione
dicentium quod deum esse demonstrari non potest sed sola fide tenetur. est autem
quaedam aliorum opinio praedictae positioni contraria, per quam etiam inutilis
redderetur conatus probare intendentium deum esse. dicunt enim quod deum esse
non potest per rationem inueniri, sed per solam uiam fidei et reuelationis est
acceptum. ad hoc autem dicendum moti sunt quidam propter debilitatem rationum
quas aliqui inducebant ad probandum deum esse. posset tamen hic error
fulcimentum aliquod falso sibi assumere ex quorundam philosophorum dictis, qui
ostendunt in deo idem esse essentiam et esse, scilicet id quod respondetur ad
quid est, et ad quaestionem an est. uia autem rationis perueniri non potest ut
sciatur de deo quid est. unde nec ratione uidetur posse demonstrari an deus sit.
item. si principium ad demonstrandum an est, secundum artem philosophi, oportet
accipere quid significet nomen; ratio uero significata per nomen est definitio,
secundum philosophum, in iu metaph.; nulla remanebit uia ad demonstrandum deum
esse, remota diuinae essentiae uel quidditatis cognitione. item. si
demonstrationis principia a sensu cognitionis originem sumunt, ut in
posterioribus ostenditur, ea quae omnem sensum et sensibilia excedunt, uidentur
indemonstrabilia esse. huiusmodi autem est deum esse. est igitur
indemonstrabile. huius autem sententiae falsitas nobis ostenditur, tum ex
demonstrationis arte, quae ex effectibus causas concludere docet. tum ex ipso
scientiarum ordine. nam, si non sit aliqua scibilis substantia supra substantiam
sensibilem, non erit aliqua scientia supra naturalem, ut dicitur in iu metaph..
tum ex philosophorum studio, qui deum esse demonstrare conati sunt. tum etiam
apostolica ueritate asserente, rom. 1-20: inuisibilia dei per ea quae facta sunt
intellecta conspiciuntur. nec hoc debet mouere, quod in deo idem est essentia et
esse, ut prima ratio proponebat. nam hoc intelligitur de esse quo deus in seipso
subsistit, quod nobis quale sit ignotum est, sicut eius essentia. non autem
intelligitur de esse quod significat compositionem intellectus. sic enim esse
deum sub demonstratione cadit, dum ex rationibus demonstratiuis mens nostra
inducitur huiusmodi propositionem de deo formare qua exprimat deum esse. in
rationibus autem quibus demonstratur deum esse, non oportet assumi pro medio
diuinam essentiam siue quidditatem, ut secunda ratio proponebat: sed loco
quidditatis accipitur pro medio effectus, sicut accidit in demonstrationibus
quia; et ex huiusmodi effectu sumitur ratio huius nominis deus. nam omnia diuina
nomina imponuntur uel ex remotione effectuum diuinorum ab ipso, uel ex aliqua
habitudine dei ad suos effectus. patet etiam ex hoc quod, etsi deus sensibilia
omnia et sensum excedat, eius tamen effectus, ex quibus demonstratio sumitur ad
probandum deum esse, sensibiles sunt. et sic nostrae cognitionis origo in sensu
est etiam de his quae sensum excedunt. rationes ad probandum deum esse. ostenso
igitur quod non est uanum niti ad demonstrandum deum esse, procedamus ad
ponendum rationes quibus tam philosophi quam doctores catholici deum esse
probauerunt. primo autem ponemus rationes quibus aristoteles procedit ad
probandum deum esse. qui hoc probare intendit ex parte motus duabus uiis. quarum
prima talis est: omne quod mouetur, ab alio mouetur. patet autem sensu aliquid
moueri, utputa solem. ergo alio mouente mouetur. aut ergo illud mouens mouetur,
aut non. si non mouetur, ergo habemus propositum, quod necesse est ponere
aliquod mouens immobile. et hoc dicimus deum. si autem mouetur, ergo ab alio
mouente mouetur. aut ergo est procedere in infinitum: aut est deuenire ad
aliquod mouens immobile. sed non est procedere in infinitum. ergo necesse est
ponere aliquod primum mouens immobile. in hac autem probatione sunt duae
propositiones probandae: scilicet, quod omne motum mouetur ab alio; et quod in
mouentibus et motis non sit procedere in infinitum. quorum primum probat
philosophus tribus modis. primo, sic. si aliquid mouet seipsum, oportet quod in
se habeat principium motus sui: alias, manifeste ab alio moueretur. oportet
etiam quod sit primo motum: scilicet quod moueatur ratione sui ipsius, et non
ratione suae partis, sicut mouetur animal per motum pedis; sic enim totum non
moueretur a se, sed sua pars, et una pars ab alia. oportet etiam ipsum esse
diuisibile, et habere partes: cum omne quod mouetur sit diuisibile, ut probatur
in ui physic.. his suppositis sic arguit. hoc quod a seipso ponitur moueri, est
primo motum. ergo ad quietem unius partis eius, sequitur quies totius. si enim,
quiescente una parte, alia pars eius moueretur, tunc ipsum totum non esset primo
motum, sed pars eius quae mouetur alia quiescente. nihil autem quod quiescit
quiescente alio, mouetur a seipso: cuius enim quies ad quietem sequitur
alterius, oportet quod motus ad motum alterius sequatur; et sic non mouetur a
seipso. ergo hoc quod ponebatur a seipso moueri, non mouetur a seipso. necesse
est ergo omne quod mouetur, ab alio moueri. nec obuiat huic rationi quod forte
aliquis posset dicere quod eius quod ponitur mouere seipsum, pars non potest
quiescere; et iterum quod partis non est quiescere uel moueri nisi per accidens;
ut auicenna calumniatur. quia uis rationis in hoc consistit, quod, si aliquid
seipsum moueat primo et per se, non ratione partium, oportet quod suum moueri
non dependeat ab aliquo; moueri autem ipsius diuisibilis, sicut et eius esse,
dependet a partibus; et sic non potest seipsum mouere primo et per se. non
requiritur ergo ad ueritatem conclusionis inductae quod supponatur partem
mouentis seipsum quiescere quasi quoddam uerum absolute: sed oportet hanc
conditionalem esse ueram, quod, si quiesceret pars, quod quiesceret totum. quae
quidem potest esse uera etiam si antecedens sit impossibile: sicut ista
conditionalis est uera, si homo est asinus, est irrationalis. secundo, probat
per inductionem, sic. omne quod mouetur per accidens, non mouetur a seipso.
mouetur enim ad motum alterius. similiter neque quod mouetur per uiolentiam: ut
manifestum est. neque quae mouentur per naturam ut ex se mota, sicut animalia,
quae constat ab anima moueri. nec iterum quae mouentur per naturam ut grauia et
leuia. quia haec mouentur a generante et remouente prohibens. omne autem quod
mouetur, uel mouetur per se, uel per accidens. et si per se, uel per uiolentiam,
uel per naturam. et hoc, uel motum ex se, ut animal; uel non motum ex se, ut
graue et leue. ergo omne quod mouetur, ab alio mouetur. tertio, probat sic.
nihil idem est simul actu et potentia respectu eiusdem. sed omne quod mouetur,
inquantum huiusmodi, est in potentia: quia motus est actus existentis in
potentia secundum quod huiusmodi. omne autem quod mouet est in actu, inquantum
huiusmodi: quia nihil agit nisi secundum quod est in actu. ergo nihil est
respectu eiusdem motus mouens et motum. et sic nihil mouet seipsum. sciendum
autem quod plato qui posuit omne mouens moueri, communius accepit nomen motus
quam aristoteles. aristoteles enim proprie accepit motum secundum quod est actus
existentis in potentia secundum quod huiusmodi: qualiter non est nisi
diuisibilium et corporum, ut probatur in ui physic.. secundum platonem autem
mouens seipsum non est corpus: accipiebat enim motum pro qualibet operatione,
ita quod intelligere et opinari sit quoddam moueri; quem etiam modum loquendi
aristoteles tangit in iii de anima. secundum hoc ergo dicebat primum mouens
seipsum mouere quod intelligit se et uult uel amat se. quod in aliquo non
repugnat rationibus aristotelis: nihil enim differt deuenire ad aliquod primum
quod moueat se, secundum platonem; et deuenire ad primum quod omnino sit
immobile, secundum aristotelem. aliam autem propositionem, scilicet quod in
mouentibus et motis non sit procedere in infinitum, probat tribus rationibus.
quarum prima talis est. si in motoribus et motis proceditur in infinitum,
oportet omnia huiusmodi infinita corpora esse: quia omne quod mouetur est
diuisibile et corpus, ut probatur in ui physic.. omne autem corpus quod mouet
motum, simul dum mouet mouetur. ergo omnia ista infinita simul mouentur dum unum
eorum mouetur. sed unum eorum, cum sit finitum, mouetur tempore finito. ergo
omnia illa infinita mouentur tempore finito. hoc autem est impossibile. ergo
impossibile est quod in motoribus et motis procedatur in infinitum. quod autem
sit impossibile quod infinita praedicta moueantur tempore finito, sic probat.
mouens et motum oportet simul esse: ut probat inducendo in singulis speciebus
motus. sed corpora non possunt simul esse nisi per continuitatem uel
contiguationem. cum ergo omnia praedicta mouentia et mota sint corpora, ut
probatum est, oportet quod sint quasi unum mobile per continuationem uel
contiguationem. et sic unum infinitum mouetur tempore finito. quod est
impossibile, ut probatur in ui physicorum. secunda ratio ad idem probandum talis
est. in mouentibus et motis ordinatis, quorum scilicet unum per ordinem ab alio
mouetur, hoc necesse est inueniri, quod, remoto primo mouente uel cessante a
motione, nullum aliorum mouebit neque mouebitur: quia primum est causa mouendi
omnibus aliis. sed si sint mouentia et mota per ordinem in infinitum, non erit
aliquod primum mouens, sed omnia erunt quasi media mouentia. ergo nullum aliorum
poterit moueri. et sic nihil mouebitur in mundo. tertia probatio in idem redit,
nisi quod est ordine transmutato, incipiendo scilicet a superiori. et est talis.
id quod mouet instrumentaliter, non potest mouere nisi sit aliquid quod
principaliter moueat. sed si in infinitum procedatur in mouentibus et motis,
omnia erunt quasi instrumentaliter mouentia, quia ponentur sicut mouentia mota,
nihil autem erit sicut principale mouens. ergo nihil mouebitur. et sic patet
probatio utriusque propositionis quae supponebatur in prima demonstrationis uia,
qua probat aristoteles esse primum motorem immobilem. secunda uia talis est. si
omne mouens mouetur, aut haec propositio est uera per se, aut per accidens. si
per accidens, ergo non est necessaria: quod enim est per accidens uerum, non est
necessarium. contingens est ergo nullum mouens moueri. sed si mouens non
mouetur, non mouet: ut aduersarius dicit. ergo contingens est nihil moueri: nam,
si nihil mouet, nihil mouetur. hoc autem habet aristoteles pro impossibili, quod
scilicet aliquando nullus motus sit. ergo primum non fuit contingens: quia ex
falso contingenti non sequitur falsum impossibile. et sic haec propositio, omne
mouens ab alio mouetur, non fuit per accidens uera. item, si aliqua duo sunt
coniuncta per accidens in aliquo; et unum illorum inuenitur sine altero,
probabile est quod alterum absque illo inueniri possit: sicut, si album et
musicum inueniuntur in socrate, et in platone inuenitur musicum absque albo,
probabile est quod in aliquo alio possit inueniri album absque musico. si igitur
mouens et motum coniunguntur in aliquo per accidens, motum autem inuenitur in
aliquo absque eo quod moueat, probabile est quod mouens inueniatur absque eo
quod moueatur. nec contra hoc potest ferri instantia de duobus quorum unum ab
altero dependet: quia haec non coniunguntur per se, sed per accidens. si autem
praedicta propositio est uera per se, similiter sequitur impossibile uel
inconueniens. quia uel oportet quod mouens moueatur eadem specie motus qua
mouet, uel alia. si eadem, ergo oportebit quod alterans alteretur, et ulterius
quod sanans sanetur, et quod docens doceatur, et secundum eandem scientiam. hoc
autem est impossibile: nam docentem necesse est habere scientiam, addiscentem
uero necesse est non habere; et sic idem habebitur ab eodem et non habebitur,
quod est impossibile. si autem secundum aliam speciem motus mouetur, ita
scilicet quod alterans moueatur secundum locum, et mouens secundum locum
augeatur, et sic de aliis; cum sint finita genera et species motus, sequetur
quod non sit abire in infinitum. et sic erit aliquod primum mouens quod non
mouetur ab alio. nisi forte aliquis dicat quod fiat reflexio hoc modo quod,
completis omnibus generibus et speciebus motus, iterum oporteat redire ad
primam: ut, si mouens secundum locum alteretur et alterans augeatur, iterum
augens moueatur secundum locum. sed ex hoc sequetur idem quod prius: scilicet
quod id quod mouet secundum aliquam speciem motus, secundum eandem moueatur,
licet non immediate sed mediate. ergo relinquitur quod oportet ponere aliquod
primum quod non mouetur ab alio exteriori. quia uero, hoc habito quod sit primum
mouens quod non mouetur ab alio exteriori, non sequitur quod sit penitus
immobile, ideo ulterius procedit aristoteles, dicendo quod hoc potest esse
dupliciter. uno modo, ita quod illud primum sit penitus immobile. quo posito,
habetur propositum: scilicet, quod sit aliquod primum mouens immobile. alio
modo, quod illud primum moueatur a seipso. et hoc uidetur probabile: quia quod
est per se, semper est prius eo quod est per aliud; unde et in motis primum
motum rationabile est per seipsum moueri, non ab alio. sed, hoc dato, iterum
idem sequitur. non enim potest dici quod mouens seipsum totum moueatur a toto:
quia sic sequerentur praedicta inconuenientia, scilicet quod aliquis simul
doceret et doceretur, et similiter in aliis motibus; et iterum quod aliquid
simul esset in potentia et actu, nam mouens, inquantum huiusmodi, est actu,
motum uero in potentia. relinquitur igitur quod una pars eius est mouens tantum
et altera mota. et sic habetur idem quod prius: scilicet quod aliquid sit mouens
immobile. non autem potest dici quod utraque pars moueatur, ita quod una ab
altera; neque quod una pars moueat seipsam et moueat alteram; neque quod totum
moueat partem; neque quod pars moueat totum: quia sequerentur praemissa
inconuenientia, scilicet quod aliquid simul moueret et moueretur secundum eandem
speciem motus; et quod simul esset in potentia et actu; et ulterius quod totum
non esset primo mouens se, sed ratione partis. relinquitur ergo quod mouentis
seipsum oportet unam partem esse immobilem et mouentem aliam partem. sed quia in
mouentibus se quae sunt apud nos, scilicet in animalibus, pars mouens, scilicet
anima, etsi sit immobilis per se, mouetur tamen per accidens; ulterius ostendit
quod primi mouentis seipsum pars mouens non mouetur neque per se neque per
accidens. mouentia enim se quae sunt apud nos, scilicet animalia, cum sint
corruptibilia, pars mouens in eis mouetur per accidens. necesse est autem
mouentia se corruptibilia reduci ad aliquod primum mouens se quod sit
sempiternum. ergo necesse est aliquem motorem esse alicuius mouentis seipsum qui
neque per se neque per accidens moueatur. quod autem necesse sit, secundum suam
positionem, aliquod mouens se esse sempiternum, patet. si enim motus est
sempiternus, ut ipse supponit, oportet quod generatio mouentium seipsa quae sunt
generabilia et corruptibilia, sit perpetua. sed huius perpetuitatis non potest
esse causa aliquod ipsorum mouentium se: quia non semper est. nec simul omnia:
tum quia infinita essent; tum quia non simul sunt. relinquitur igitur quod
oportet esse aliquod mouens seipsum perpetuum, quod causat perpetuitatem
generationis in istis inferioribus mouentibus se. et sic motor eius non mouetur
neque per se neque per accidens. item, in mouentibus se uidemus quod aliqua
incipiunt de nouo moueri propter aliquem motum quo non mouetur a seipso animal,
sicut cibo digesto aut aere alterato: quo quidem motu ipse motor mouens seipsum
mouetur per accidens. ex quo potest accipi quod nullum mouens seipsum mouetur
semper cuius motor mouetur per se uel per accidens. sed primum mouens seipsum
mouetur semper: alias non posset motus esse sempiternus, cum omnis alius motus a
motu primi mouentis seipsum causetur. relinquitur igitur quod primum mouens
seipsum mouetur a motore qui non mouetur neque per se neque per accidens. nec
est contra hanc rationem quod motores inferiorum orbium mouent motum
sempiternum, et tamen dicuntur moueri per accidens. quia dicuntur moueri per
accidens non ratione sui ipsorum, sed ratione suorum mobilium, quae sequuntur
motum superioris orbis. sed quia deus non est pars alicuius mouentis seipsum,
ulterius aristoteles, in sua metaphysica, inuestigat ex hoc motore qui est pars
mouentis seipsum, alium motorem separatum omnino, qui est deus. cum enim omne
mouens seipsum moueatur per appetitum, oportet quod motor qui est pars mouentis
seipsum, moueat propter appetitum alicuius appetibilis. quod est eo superius in
mouendo: nam appetens est quodammodo mouens motum; appetibile autem est mouens
omnino non motum. oportet igitur esse primum motorem separatum omnino immobilem,
qui deus est. praedictos autem processus duo uidentur infirmare. quorum primum
est, quod procedunt ex suppositione aeternitatis motus: quod apud catholicos
supponitur esse falsum. et ad hoc dicendum quod uia efficacissima ad probandum
deum esse est ex suppositione aeternitatis mundi, qua posita, minus uidetur esse
manifestum quod deus sit. nam si mundus et motus de nouo incoepit, planum est
quod oportet poni aliquam causam quae de nouo producat mundum et motum: quia
omne quod de nouo fit, ab aliquo innouatore oportet sumere originem; cum nihil
educat se de potentia in actum uel de non esse in esse. secundum est, quod
supponitur in praedictis demonstrationibus primum motum, scilicet corpus
caeleste, esse motum ex se. ex quo sequitur ipsum esse animatum. quod a multis
non conceditur. et ad hoc dicendum est quod, si primum mouens non ponitur motum
ex se, oportet quod moueatur immediate a penitus immobili. unde etiam
aristoteles sub disiunctione hanc conclusionem inducit: quod scilicet oporteat
uel statim deuenire ad primum mouens immobile separatum, uel ad mouens seipsum,
ex quo iterum deuenitur ad mouens primum immobile separatum. procedit autem
philosophus alia uia in ii metaphys., ad ostendendum non posse procedi in
infinitum in causis efficientibus, sed esse deuenire ad unam causam primam: et
hanc dicimus deum. et haec uia talis est. in omnibus causis efficientibus
ordinatis primum est causa medii, et medium est causa ultimi: siue sit unum,
siue plura media. remota autem causa, remouetur id cuius est causa. ergo, remoto
primo, medium causa esse non poterit. sed si procedatur in causis efficientibus
in infinitum, nulla causarum erit prima. ergo omnes aliae tollentur, quae sunt
mediae. hoc autem est manifeste falsum. ergo oportet ponere primam causam
efficientem esse. quae deus est. potest etiam alia ratio colligi ex uerbis
aristotelis. in ii enim metaphys. ostendit quod ea quae sunt maxime uera, sunt
et maxime entia. in iu autem metaphys. ostendit esse aliquid maxime uerum, ex
hoc quod uidemus duorum falsorum unum altero esse magis falsum, unde oportet ut
alterum sit etiam altero uerius; hoc autem est secundum approximationem ad id
quod est simpliciter et maxime uerum. ex quibus concludi potest ulterius esse
aliquid quod est maxime ens. et hoc dicimus deum. ad hoc etiam inducitur a
damasceno alia ratio sumpta ex rerum gubernatione: quam etiam innuit commentator
in ii physicorum. et est talis. impossibile est aliqua contraria et dissonantia
in unum ordinem concordare semper uel pluries nisi alicuius gubernatione, ex qua
omnibus et singulis tribuitur ut ad certum finem tendant. sed in mundo uidemus
res diuersarum naturarum in unum ordinem concordare, non ut raro et a casu, sed
ut semper uel in maiori parte. oportet ergo esse aliquem cuius prouidentia
mundus gubernetur. et hunc dicimus deum. quod ad cognitionem dei oportet uti uia
remotionis. ostenso igitur quod est aliquod primum ens, quod deum dicimus,
oportet eius conditiones inuestigare. est autem uia remotionis utendum praecipue
in consideratione diuinae substantiae. nam diuina substantia omnem formam quam
intellectus noster attingit, sua immensitate excedit: et sic ipsam apprehendere
non possumus cognoscendo quid est. sed aliqualem eius habemus notitiam
cognoscendo quid non est. tantoque eius notitiae magis appropinquamus, quanto
plura per intellectum nostrum ab eo poterimus remouere. tanto enim unumquodque
perfectius cognoscimus, quanto differentias eius ad alia plenius intuemur: habet
enim res unaquaeque in seipsa esse proprium ab omnibus aliis rebus distinctum.
unde et in rebus quarum definitiones cognoscimus, primo eas in genere
collocamus, per quod scimus in communi quid est; et postmodum differentias
addimus, quibus a rebus aliis distinguatur; et sic perficitur substantiae rei
completa notitia. sed quia in consideratione substantiae diuinae non possumus
accipere quid, quasi genus; nec distinctionem eius ab aliis rebus per
affirmatiuas differentias accipere possumus, oportet eam accipere per
differentias negatiuas. sicut autem in affirmatiuis differentiis una aliam
contrahit, et magis ad completam designationem rei appropinquat secundum quod a
pluribus differre facit; ita una differentia negatiua per aliam contrahitur,
quae a pluribus differre facit. sicut, si dicamus deum non esse accidens, per
hoc ab omnibus accidentibus distinguitur; deinde si addamus ipsum non esse
corpus, distinguemus ipsum etiam ab aliquibus substantiis; et sic per ordinem ab
omni eo quod est praeter ipsum, per negationes huiusmodi distinguetur; et tunc
de substantia eius erit propria consideratio cum cognoscetur ut ab omnibus
distinctus. non tamen erit perfecta: quia non cognoscetur quid in se sit. ad
procedendum igitur circa dei cognitionem per uiam remotionis, accipiamus
principium id quod ex superioribus iam manifestum est, scilicet quod deus sit
omnino immobilis. quod etiam auctoritas sacrae scripturae confirmat. dicitur
enim malach. 3-6: ego deus, et non mutor; iac. 1-17: apud quem non est
transmutatio; et num. 23-19: non est deus quasi homo, ut mutetur. quod deus sit
aeternus. ex hoc autem apparet ulterius deum esse aeternum. nam omne quod
incipit esse uel desinit, per motum uel mutationem hoc patitur. ostensum autem
est deum esse omnino immutabilem. est igitur aeternus, carens principio et fine.
item. illa sola tempore mensurantur quae mouentur: eo quod tempus est numerus
motus, ut patet in iu physicorum. deus autem est omnino absque motu, ut iam
probatum est. tempore igitur non mensuratur. igitur in ipso non est prius et
posterius accipere. non ergo habet esse post non esse, nec non esse post esse
potest habere, nec aliqua successio in esse ipsius inueniri potest: quia haec
sine tempore intelligi non possunt. est igitur carens principio et fine, totum
esse suum simul habens. in quo ratio aeternitatis consistit. adhuc. si aliquando
non fuit et postmodum fuit, ab aliquo eductus est de non esse in esse. non a
seipso: quia quod non est non potest aliquid agere. si autem ab alio, illud est
prius eo. ostensum autem est deum esse primam causam. non igitur esse incoepit.
unde nec esse desinet: quia quod semper fuit, habet uirtutem semper essendi. est
igitur aeternus. amplius. uidemus in mundo quaedam quae sunt possibilia esse et
non esse, scilicet generabilia et corruptibilia. omne autem quod est possibile
esse, causam habet: quia, cum de se aequaliter se habeat ad duo, scilicet esse
et non esse, oportet, si ei approprietur esse, quod hoc sit ex aliqua causa. sed
in causis non est procedere in infinitum, ut supra probatum est per rationem
aristotelis. ergo oportet ponere aliquid quod sit necesse-esse. omne autem
necessarium uel habet causam suae necessitatis aliunde; uel non, sed est per
seipsum necessarium. non est autem procedere in infinitum in necessariis quae
habent causam suae necessitatis aliunde. ergo oportet ponere aliquod primum
necessarium, quod est per seipsum necessarium. et hoc deus est: cum sit causa
prima, ut ostensum est. est igitur deus aeternus: cum omne necessarium per se
sit aeternum. ostendit etiam aristoteles ex sempiternitate temporis
sempiternitatem motus. ex quo iterum ostendit sempiternitatem substantiae
mouentis. prima autem substantia mouens deus est. est igitur sempiternus. negata
autem sempiternitate temporis et motus, adhuc manet ratio ad sempiternitatem
substantiae. nam, si motus incoepit, oportet quod ab aliquo mouente incoeperit.
qui si incoepit, aliquo agente incoepit. et sic uel in infinitum ibitur; uel
deuenietur ad aliquid quod non incoepit. huic autem ueritati diuina auctoritas
testimonium perhibet. unde psalmus: tu autem, domine, in aeternum permanes. et
idem: tu autem idem ipse es, et anni tui non deficient. quod in deo non est
potentia passiua. si autem deus aeternus est, necesse est ipsum non esse in
potentia. omne enim id in cuius substantia admiscetur potentia, secundum id quod
habet de potentia potest non esse: quia quod potest esse, potest non esse. deus
autem secundum se non potest non esse: cum sit sempiternus. in deo igitur non
est potentia ad esse. adhuc. quamuis id quod quandoque est in potentia quandoque
actu, prius sit tempore in potentia quam in actu, tamen simpliciter actus est
prior potentia: quia potentia non educit se in actum, sed oportet quod educatur
in actum per aliquid quod sit in actu. omne igitur quod est aliquo modo in
potentia, habet aliquid prius se. deus autem est primum ens et prima causa, ut
ex supra dictis patet. non igitur habet in se aliquid potentiae admixtum. item.
illud quod est per se necesse esse, nullo modo est possibile esse: quia quod est
per se necesse esse, non habet causam; omne autem quod est possibile esse, habet
causam, ut supra ostensum est. deum autem est per se necesse esse. nullo igitur
modo est possibile esse. nihil ergo potentiae in sua substantia inuenitur. item.
unumquodque agit secundum quod est actu. quod igitur non est totus actus, non
toto se agit, sed aliquo sui. quod autem non toto se agit, non est primum agens:
agit enim alicuius participatione, non per essentiam suam. primum igitur agens,
quod deus est, nullam habet potentiam admixtam, sed est actus purus. adhuc.
unumquodque, sicut natum est agere inquantum est actu, ita natum est pati
inquantum est potentia: nam motus est actus potentia existentis. sed deus est
omnino impassibilis ac immutabilis, ut patet ex dictis. nihil ergo habet de
potentia, scilicet passiua. item. uidemus aliquid esse in mundo quod exit de
potentia in actum. non autem educit se de potentia in actum: quia quod est
potentia, nondum est; unde nec agere potest. ergo oportet esse aliquid aliud
prius, qui educatur de potentia in actum. et iterum, si hoc est exiens de
potentia in actum, oportet ante hoc aliquid aliud poni, quo reducatur in actum.
hoc autem in infinitum procedere non potest. ergo oportet deuenire ad aliquid
quod est tantum actu et nullo modo in potentia. et hoc dicimus deum. quod in deo
non est materia. apparet etiam ex hoc deum non esse materiam. quia materia id
quod est, in potentia est. item. materia non est agendi principium: unde
efficiens et materia in idem non incidunt, secundum philosophum. deo autem
conuenit esse primam causam effectiuam rerum, ut supra dictum est. ipse igitur
materia non est. amplius. sequitur res naturales casu existere his qui omnia in
materiam reducebant sicut in causam primam: contra quos agitur in ii physicorum.
si igitur deus, qui est prima causa, sit causa materialis rerum, sequitur omnia
a casu existere. item. materia non fit causa alicuius in actu nisi secundum quod
alteratur et mutatur. si igitur deus est immobilis, ut probatum est, nullo modo
potest esse rerum causa per modum materiae. hanc autem ueritatem fides catholica
confitetur, qua deum non de sua substantia, sed de nihilo asserit cuncta
creasse. in hoc autem insania dauid de dinando confunditur, qui ausus est dicere
deum esse idem quod prima materia, ex hoc quod, si non esset idem, oporteret
differre ea aliquibus differentiis, et sic non essent simplicia; nam in eo quod
per differentiam ab alio differt, ipsa differentia compositionem facit. hoc
autem processit ex ignorantia qua nesciuit quid inter differentiam et
diuersitatem intersit. differens enim, ut in x metaph. determinatur, dicitur ad
aliquid, nam omne differens aliquo est differens: diuersum autem aliquid
absolute dicitur, ex hoc quod non est idem. differentia igitur in his quaerenda
est quae in aliquo conueniunt: oportet enim aliquid in eis assignari secundum
quod differant; sicut duae species conueniunt in genere, unde oportet quod
differentiis distinguantur. in his autem quae in nullo conueniunt, non est
quaerendum quo differant, sed seipsis diuersa sunt. sic enim et oppositae
differentiae ab inuicem distinguuntur: non enim participant genus quasi partem
suae essentiae: et ideo non est quaerendum quibus differant, seipsis enim
diuersa sunt. sic etiam deus et materia prima distinguuntur, quorum unus est
actus purus, aliud potentia pura, in nullo conuenientiam habentes. quod in deo
nulla est compositio. ex praemissis autem concludi potest quod in deo nulla sit
compositio. nam in omni composito oportet esse actum et potentiam. non enim
plura possunt simpliciter unum fieri nisi aliquid sit ibi actus, et aliud
potentia. quae enim actu sunt, non uniuntur nisi quasi colligata uel congregata,
quae non sunt unum simpliciter. in quibus etiam ipsae partes congregatae sunt
sicut potentia respectu unionis: sunt enim unitae in actu postquam fuerint in
potentia unibiles. in deo autem nulla est potentia. non est igitur in eo aliqua
compositio. item. omne compositum posterius est suis componentibus. primum ergo
ens, quod deus est, ex nullis compositum est. adhuc. omne compositum est
potentia dissolubile, quantum est ex ratione compositionis: licet in quibusdam
sit aliquid aliud dissolutioni repugnans. quod autem est dissolubile, est in
potentia ad non esse. quod deo non competit: cum sit per se necesse-esse. non
est igitur in eo aliqua compositio. amplius. omnis compositio indiget aliquo
componente: si enim compositio est, ex pluribus est; quae autem secundum se sunt
plura, in unum non conuenirent nisi ab aliquo componente unirentur. si igitur
compositus esset deus, haberet componentem: non enim ipse seipsum componere
posset, quia nihil est causa sui ipsius; esset enim prius seipso, quod est
impossibile. componens autem est causa efficiens compositi. ergo deus haberet
causam efficientem. et sic non esset causa prima, quod supra habitum est. item.
in quolibet genere tanto aliquid est nobilius quanto simplicius: sicut in genere
calidi ignis, qui non habet aliquam frigidi permixtionem. quod igitur est in
fine nobilitatis omnium entium, oportet esse in fine simplicitatis. hoc autem
quod est in fine nobilitatis omnium entium, dicimus deum, cum sit prima causa:
causa enim est nobilior effectu. nulla igitur compositio ei accidere potest.
praeterea. in omni composito bonum non est huius uel illius partis, sed totius,
- et dico bonum secundum illam bonitatem quae est propria totius et perfectio
eius: nam partes sunt imperfectae respectu totius: sicut partes hominis non sunt
homo, partes etiam numeri senarii non habent perfectionem senarii, et similiter
partes lineae non perueniunt ad perfectionem mensurae quae in tota linea
inuenitur. si ergo deus est compositus, perfectio et bonitas eius propria
inuenitur in toto, non autem in aliqua eius partium. et sic non erit in eo pure
illud bonum quod est proprium ei. non est ergo ipse primum et summum bonum.
item. ante omnem multitudinem oportet inuenire unitatem. in omni autem composito
est multitudo. igitur oportet id quod est ante omnia, scilicet deum, omni
compositione carere. quod in deo nihil est uiolentum neque praeter naturam. ex
hoc autem philosophus concludit quod in deo nihil potest esse uiolentum neque
extra naturam. omne enim illud in quo aliquid uiolentum et praeter naturam
inuenitur, aliquid sibi additum habet: nam quod est de substantia rei non potest
esse uiolentum neque praeter naturam. nullum autem simplex habet in se aliquid
additum: ex hoc enim compositio relinqueretur. cum igitur deus sit simplex, ut
ostensum est, nihil in eo potest esse uiolentum neque praeter naturam. amplius.
necessitas coactionis est necessitas ex alio. in deo autem non est necessitas ex
alio, sed est per seipsum necessarium, et causa necessitatis aliis. igitur nihil
in eo est coactum. adhuc. ubicumque est aliquid uiolentum, ibi potest esse
aliquid praeter id quod rei per se conuenit: nam uiolentum contrariatur ei quod
est secundum naturam. sed in deo non est possibile esse aliquid praeter id quod
secundum se ei conuenit: cum secundum se sit necesse-esse, ut ostensum est. non
potest igitur in eo esse aliquid uiolentum. item. omne in quo est aliquid
uiolentum uel innaturale, natum est ab alio moueri: nam uiolentum est cuius
principium est extra nil conferente uim passo. deus autem est omnino immobilis,
ut ostensum est. igitur non potest in eo esse aliquid uiolentum uel innaturale.
quod deus non est corpus. ex praemissis etiam ostenditur quod deus non est
corpus. omne enim corpus, cum sit continuum, compositum est et partes habens.
deus autem non est compositus, ut ostensum est. igitur corpus non est.
praeterea. omne quantum est aliquo modo in potentia: nam continuum est potentia
diuisibile in infinitum; numerus autem in infinitum est augmentabilis. omne
autem corpus est quantum. ergo omne corpus est in potentia. deus autem non est
in potentia, sed actus purus, ut ostensum est. ergo deus non est corpus. adhuc.
si deus est corpus, oportet quod sit aliquod corpus naturale: nam corpus
mathematicum non est per se existens, ut philosophus probat, eo quod dimensiones
accidentia sunt. non autem est corpus naturale: cum sit immobilis, ut ostensum
est; omne autem corpus naturale mobile est. deus igitur non est corpus. amplius.
omne corpus finitum est: quod tam de corpore circulari quam de recto probatur in
i caeli et mundi. quodlibet autem corpus finitum intellectu et imaginatione
transcendere possumus. si igitur deus est corpus, intellectus et imaginatio
nostra aliquid maius deo cogitare possunt. et sic deus non est maior intellectu
nostro. quod est inconueniens. non est igitur corpus. adhuc. cognitio
intellectiua certior est quam sensitiua. inuenitur autem aliquid subiectum
sensui in rerum natura. igitur et intellectui. sed secundum ordinem obiectorum
est ordo potentiarum, sicut et distinctio. ergo super omnia sensibilia est
aliquid intelligibile in rerum natura existens. omne autem corpus in rebus
existens est sensibile. igitur super omnia corpora est aliquid accipere
nobilius. si igitur deus est corpus, non erit primum et maximum ens. praeterea.
quolibet corpore non uiuente res uiuens est nobilior. quolibet autem corpore
uiuente sua uita est nobilior: cum per hoc habeat supra alia corpora
nobilitatem. id igitur quo nihil est nobilius, corpus non est. hoc autem est
deus. igitur non est corpus. item. inueniuntur rationes philosophorum ad idem
ostendendum procedentes ex aeternitate motus, in hunc modum. in omni motu
sempiterno oportet quod primum mouens non moueatur neque per se neque per
accidens, sicut ex supra dictis patet. corpus autem caeli mouetur circulariter
motu sempiterno. ergo primus motor eius non mouetur neque per se neque per
accidens. nullum autem corpus mouet localiter nisi moueatur: eo quod oportet
mouens et motum esse simul; et sic corpus mouens moueri oportet, ad hoc quod sit
simul cum corpore moto. nulla etiam uirtus in corpore mouet nisi per accidens
moueatur: quia, moto corpore, mouetur per accidens uirtus corporis. ergo primus
motor caeli non est corpus neque uirtus in corpore. hoc autem ad quod ultimo
reducitur motus caeli sicut ad primum mouens immobile, est deus. deus igitur non
est corpus. adhuc. nulla potentia infinita est potentia in magnitudine. potentia
primi motoris est potentia infinita. ergo non est in aliqua magnitudine. et sic
deus, qui est primus motor, neque est corpus neque est uirtus in corpore. prima
sic probatur. si potentia magnitudinis alicuius est infinita, aut ergo erit
magnitudinis finitae; aut infinitae. magnitudo infinita nulla est, ut probatur
in iii physic. et in i caeli et mundi. magnitudinis autem finitae non est
possibile esse potentiam infinitam. et sic in nulla magnitudine potest esse
potentia infinita. quod autem in magnitudine finita non possit esse potentia
infinita, sic probatur. aequalem effectum quem facit potentia minor in tempore
maiori, facit potentia maior in tempore minori: qualiscumque sit ille effectus,
siue sit secundum alterationem, siue secundum motum localem, siue secundum
quemcumque alium motum. sed potentia infinita est maior omni potentia finita.
ergo oportet quod in minori perficiat effectum, uelocius mouendo, quam potentia
quaecumque finita. nec potest esse quod in minori quod sit tempus. relinquitur
igitur quod hoc erit in indiuisibili temporis. et sic mouere et moueri et motus
erunt in instanti. cuius contrarium demonstratum est in ui physicorum. quod
autem non possit potentia infinita magnitudinis finitae mouere in tempore, sic
iterum probatur. sit potentia infinita quae est a. accipiatur pars eius quae est
ab. pars igitur ista mouebit in tempore maiori. oportebit tamen esse aliquam
proportionem huius temporis ad tempus in quo mouet tota potentia: cum utrumque
tempus sit finitum. sint igitur haec duo tempora in decupla proportione se ad
inuicem habentia: non enim quantum ad hanc rationem differt istam uel aliam
proportionem dicere. si autem addatur ad potentiam praedictam finitam, diminui
oportebit de tempore secundum proportionem additionis ad potentiam: cum maior
potentia in minori tempore moueat. si ergo addatur decuplum, illa potentia
mouebit in tempore quod erit decima pars temporis in quo mouebat prima pars
accepta infinitae potentiae, scilicet ab. et tamen haec potentia quae est
decuplum eius, est potentia finita: cum habeat proportionem determinatam ad
potentiam finitam. relinquitur igitur quod in aequali tempore mouet potentia
finita et infinita. quod est impossibile. non igitur potentia infinita
magnitudinis finitae potest mouere in tempore aliquo. quod autem potentia primi
motoris sit infinita, sic probatur. nulla potentia finita potest mouere tempore
infinito. sed potentia primi motoris mouet in tempore infinito: quia motus
primus est sempiternus. ergo potentia primi motoris est infinita. prima sic
probatur. si aliqua potentia finita alicuius corporis mouet tempore infinito,
pars illius corporis, habens partem potentiae, mouebit in tempore minori: quia
quanto aliquid est maioris potentiae, tanto in maiori tempore motum continuare
poterit; et sic pars praedicta mouebit tempore finito, maior autem pars in
maiori tempore mouere poterit. et sic semper, secundum quod addetur ad potentiam
motoris, addetur ad tempus secundum eandem proportionem. sed additio aliquoties
facta perueniet ad quantitatem totius, uel etiam excedet. ergo et additio ex
parte temporis perueniet ad quantitatem temporis in quo mouet totum. tempus
autem in quo totum mouebat, dicebatur esse infinitum. ergo tempus finitum
metietur tempus infinitum. quod est impossibile. sed contra hunc processum
plures sunt obiectiones. quarum una est, quia potest poni quod illud corpus quod
mouet primum motum, non est diuisibile: sicut patet de corpore caelesti.
praedicta autem probatio procedit ex diuisione eius. sed ad hoc dicendum quod
conditionalis potest esse uera cuius antecedens est impossibile. et si quid est
quod destruat ueritatem talis conditionalis, est impossibile: sicut, si aliquis
destrueret ueritatem huius conditionalis, si homo uolat, habet alas, esset
impossibile. et secundum modum hunc intelligendus est processus probationis
praedictae. quia haec conditionalis est uera, si corpus caeleste diuiditur, pars
eius erit minoris potentiae quam totum. huius autem conditionalis ueritas
tollitur si ponatur primum mouens esse corpus, propter impossibilia quae
sequuntur. unde patet hoc esse impossibile. et similiter potest responderi si
fiat obiectio de augmento potentiarum finitarum. quia non est accipere in rerum
natura potentias secundum omnem proportionem quam habet tempus ad tempus
quodcumque. est tamen conditionalis uera, qua in praedicta probatione indigetur.
secunda obiectio est quia, etsi corpus diuiditur, aliqua uirtus potest esse
alicuius corporis quae non diuiditur diuiso corpore: sicut anima rationalis non
diuiditur diuiso corpore. et ad hoc est dicendum quod per processum praedictum
non probatur quod non sit deus coniunctus corpori sicut anima rationalis corpori
humano: sed quod non est uirtus in corpore sicut uirtus materialis, quae
diuiditur ad diuisionem corporis. unde etiam dicitur de intellectu humano quod
non est corpus neque uirtus in corpore. quod autem deus, non sit unitus corpori
sicut anima, alterius rationis est. tertia obiectio est quia, si cuiuslibet
corporis est potentia finita, ut in praedicto processu ostenditur; per potentiam
autem finitam non potest aliquid durare tempore infinito: sequetur quod nullum
corpus possit durare tempore infinito. et sic corpus caeleste de necessitate
corrumpetur. ad hoc autem a quibusdam respondetur quod corpus caeleste secundum
potentiam suam potest deficere, sed perpetuitatem durationis acquirit ab alio
quod est potentiae infinitae. et huic solutioni uidetur attestari plato, qui de
corporibus caelestibus deum loquentem inducit in hunc modum: natura uestra estis
dissolubilia, uoluntate autem mea indissolubilia: quia uoluntas mea maior est
nexu uestro. hanc autem solutionem improbat commentator, in xi metaph.. nam
impossibile est, secundum eum, quod id quod est de se possibile non esse,
acquirat perpetuitatem essendi ab alio. sequeretur enim quod corruptibile
mutetur in incorruptibilitatem. quod est impossibile secundum ipsum. et ideo
ipse in hunc modum respondet: quod in corpore caelesti omnis potentia quae est,
finita est: non tamen oportet quod habeat omnem potentiam; est enim in corpore
caelesti, secundum aristotelem, in uiii metaph., potentia ad ubi, sed non ad
esse. et sic non oportet quod insit ei potentia ad non esse. sciendum tamen quod
haec responsio commentatoris non est sufficiens. quia, etsi detur quod in
corpore caelesti non sit potentia quasi passiua ad esse, quae est potentia
materiae, est tamen in eo potentia quasi actiua, quae est uirtus essendi: cum
expresse aristoteles dicat, in i caeli et mundi, quod caelum habet uirtutem ut
sit semper. et ideo melius dicendum est quod, cum potentia dicatur ad actum,
oportet iudicare de potentia secundum modum actus. motus autem de sui ratione
quantitatem habet et extensionem: unde duratio eius infinita requirit quod
potentia mouens sit infinita. esse autem non habet aliquam extensionem
quantitatis: praecipue in re cuius esse est inuariabile, sicut caelum. et ideo
non oportet quod uirtus essendi sit infinita in corpore finito, licet in
infinitum duret: quia non differt quod per illam uirtutem aliquid duret in uno
instanti uel tempore infinito, cum esse illud inuariabile non attingatur a
tempore nisi per accidens. quarta obiectio est de hoc quod non uidetur esse
necessarium quod id quod mouet tempore infinito, habeat potentiam infinitam, in
illis mouentibus quae mouendo non alterantur. quia talis motus nihil consumit de
potentia eorum: unde non minore tempore mouere possunt postquam aliquo tempore
mouerunt quam ante; sicut solis uirtus finita est, et, quia in agendo eius
uirtus actiua non minuitur, infinito tempore potest agere in haec inferiora,
secundum naturam. et ad hoc dicendum est quod corpus non mouet nisi motum, ut
probatum est. et ideo, si contingat corpus aliquod non moueri, sequetur ipsum
non mouere. in omni autem quod mouetur est potentia ad opposita: quia termini
motus sunt oppositi. et ideo, quantum est de se, omne corpus quod mouetur
possibile est non moueri. et quod possibile est non moueri, non habet de se ut
perpetuo tempore moueatur. et sic nec quod in perpetuo tempore moueat. procedit
ergo praedicta demonstratio de potentia finita corporis finiti, quae non potest
de se mouere tempore infinito. sed corpus quod de se possibile est moueri et non
moueri, mouere et non mouere, acquirere potest perpetuitatem motus ab aliquo.
quod oportet esse incorporeum. et ideo oportet primum mouens esse incorporeum.
et sic nihil prohibet secundum naturam corpus finitum, quod acquirit ab alio
perpetuitatem in moueri, habere etiam perpetuitatem in mouere: nam et ipsum
primum corpus caeleste, secundum naturam, potest perpetuo motu inferiora corpora
caelestia reuoluere, secundum quod sphaera mouet sphaeram. nec est inconueniens
secundum commentatorem quod illud quod de se est in potentia moueri et non
moueri, acquirat ab alio perpetuitatem motus, sicut ponebatur esse impossibile
de perpetuitate essendi. nam motus est quidam defluxus a mouente in mobile: et
ideo potest aliquod mobile acquirere ab alio perpetuitatem motus, quam non habet
de se. esse autem est aliquid fixum et quietum in ente: et ideo quod de se est
in potentia ad non esse, non potest, ut ipse dicit, secundum uiam naturae
acquirere ab alio perpetuitatem essendi. quinta obiectio est quod per praedictum
processum non uidetur maior ratio quare non sit potentia infinita in magnitudine
quam extra magnitudinem: nam utrobique sequetur quod moueat non in tempore. et
ad hoc dicendum quod finitum et infinitum in magnitudine et tempore et motu
inueniuntur secundum unam rationem, sicut probatur in iii et in ui physic.: et
ideo infinitum in uno eorum aufert proportionem finitam in aliis. in his autem
quae carent magnitudine, non est finitum et infinitum nisi aequiuoce. unde
praedictus modus demonstrandi in talibus potentiis locum non habet. aliter autem
respondetur et melius, quod caelum habet duos motores: unum proximum, qui est
finitae uirtutis, et ab hoc habet quod motus eius sit finitae uelocitatis; et
alium remotum, qui est infinitae uirtutis, a quo habet quod motus eius possit
esse infinitae durationis. et sic patet quod potentia infinita quae non est in
magnitudine, potest mouere corpus non immediate in tempore. sed potentia quae
est in magnitudine oportet quod moueat immediate: cum nullum corpus moueat nisi
motum. unde, si moueret, sequeretur quod moueret in non tempore. potest adhuc
melius dici quod potentia quae non est in magnitudine est intellectus, et mouet
per uoluntatem. unde mouet secundum exigentiam mobilis, et non secundum
proportionem suae uirtutis. potentia autem quae est in magnitudine non potest
mouere nisi per necessitatem naturae: quia probatum est quod intellectus non est
uirtus corporea. et sic mouet de necessitate secundum proportionem suae
quantitatis. unde sequitur, si mouet, quod moueat in instanti. secundum hoc
ergo, remotis praedictis obiectionibus, procedit demonstratio aristotelis.
amplius. nullus motus qui est a mouente corporeo potest esse continuus et
regularis: eo quod mouens corporale in motu locali mouet attrahendo uel
expellendo; id autem quod attrahitur uel expellitur non in eadem dispositione se
habet ad mouentem a principio motus usque ad finem, cum quandoque sit
propinquius, quandoque remotius; et sic nullum corpus potest mouere motum
continuum et regularem. motus autem primus est continuus et regularis, ut
probatur in uiii physic.. igitur mouens primum motum non est corpus. item.
nullus motus qui est ad finem qui exit de potentia in actum, potest esse
perpetuus: quia, cum peruentum fuerit ad actum, motus quiescit. si ergo motus
primus est perpetuus, oportet quod sit ad finem qui sit semper et omnibus modis
in actu. tale autem non est aliquod corpus neque aliqua uirtus in corpore: cum
omnia huiusmodi sint mobilia per se uel per accidens. igitur finis primi motus
non est corpus neque uirtus in corpore. finis autem primi motus est primum
mouens, quod mouet sicut desideratum. hoc autem est deus. deus igitur neque est
corpus neque uirtus in corpore. quamuis autem falsum sit, secundum fidem
nostram, quod motus caeli sit perpetuus, ut infra patebit; tamen uerum est quod
motus ille non deficiet neque propter impotentiam motoris, neque propter
corruptionem substantiae mobilis, cum non uideatur motus caeli per diuturnitatem
temporis lentescere. unde demonstrationes praedictae suam efficaciam non
perdunt. huic autem ueritati demonstratae concordat diuina auctoritas. dicitur
enim ioan. 4-24: spiritus est deus, et eos qui eum adorant, in spiritu et
ueritate adorare oportet. dicitur etiam 1 tim. 1-17: regi saeculorum immortali,
inuisibili, soli deo. et rom. 1-20: inuisibilia dei per ea quae facta sunt
intellecta conspiciuntur: quae enim non uisu sed intellectu conspiciuntur,
incorporea sunt. per hoc autem destruitur error primorum philosophorum
naturalium, qui non ponebant nisi causas materiales, ut ignem uel aquam uel
aliquid huiusmodi; et sic prima rerum principia corpora dicebant, et eadem
uocabant deos. inter quos etiam quidam fuerunt ponentes causas mouentes
amicitiam et litem. qui etiam propter praedictas rationes confutantur. nam, cum
lis et amicitia sint in corporibus secundum eos, sequetur prima principia
mouentia esse uirtutes in corpore. ipsi etiam ponebant deum esse compositum ex
quatuor elementis et amicitia. per quod datur intelligi quod posuerunt deum esse
corpus caeleste. inter antiquos autem solus anaxagoras ad ueritatem accessit,
ponens intellectum mouentem omnia. hac etiam ueritate redarguuntur gentiles
ponentes ipsa elementa mundi et uirtutes in eis existentes deos esse, ut solem,
lunam, terram, aquam et huiusmodi, occasionem habentes ex praedictis
philosophorum erroribus. praedictis etiam rationibus excluduntur deliramenta
iudaeorum simplicium, tertulliani, uadianorum siue anthropomorphitarum
haereticorum qui deum corporalibus lineamentis figurabant: necnon et
manichaeorum, qui quandam infinitam lucis substantiam per infinitum spatium
distentam deum aestimabant. quorum omnium errorum fuit occasio quod de diuinis
cogitantes ad imaginationem deducebantur, per quam non potest accipi nisi
corporis similitudo. et ideo eam in incorporeis meditandis derelinquere oportet.
quod deus est sua essentia. ex praemissis autem haberi potest quod deus est sua
essentia, quidditas seu natura. in omni enim eo quod non est sua essentia siue
quidditas, oportet aliquam esse compositionem. cum enim in unoquoque sit sua
essentia, si nihil in aliquo esset praeter eius essentiam, totum quod res est
esset eius essentia: et sic ipsum esset sua essentia. si igitur aliquid non
esset sua essentia, oportet aliquid in eo esse praeter eius essentiam. et sic
oportet in eo esse compositionem. unde etiam essentia in compositis significatur
per modum partis, ut humanitas in homine. ostensum est autem in deo nullam esse
compositionem. deus igitur est sua essentia. adhuc. solum illud uidetur esse
praeter essentiam uel quidditatem rei quod non intrat definitionem ipsius:
definitio enim significat quid est res. sola autem accidentia rei sunt quae in
definitione non cadunt. sola igitur accidentia sunt in re aliqua praeter
essentiam eius. in deo autem non sunt aliqua accidentia, ut ostendetur. nihil
igitur est in eo praeter essentiam eius. est igitur ipse sua essentia. amplius.
formae quae de rebus subsistentibus non praedicantur, siue in uniuersali siue in
singulari acceptis, sunt formae quae non per se singulariter subsistunt in
seipsis indiuiduatae. non enim dicitur quod socrates aut homo aut animal sit
albedo, quia albedo non est per se singulariter subsistens, sed indiuiduatur per
subiectum subsistens. similiter etiam formae naturales non subsistunt per se
singulariter, sed indiuiduantur in propriis materiis: unde non dicimus quod hic
ignis, aut ignis, sit sua forma. ipsae etiam essentiae uel quidditates generum
uel specierum indiuiduantur per materiam signatam huius uel illius indiuidui,
licet etiam quidditas generis uel speciei formam includat et materiam in
communi: unde non dicitur quod socrates, uel homo, sit humanitas. sed diuina
essentia est per se singulariter existens et in seipsa indiuiduata: cum non sit
in aliqua materia, ut ostensum est. diuina igitur essentia praedicatur de deo,
ut dicatur: deus est sua essentia. praeterea. essentia rei uel est res ipsa uel
se habet ad ipsam aliquo modo ut causa: cum res per suam essentiam speciem
sortiatur. sed nullo modo potest esse aliquid causa dei: cum sit primum ens, ut
ostensum est. deus igitur est sua essentia. item. quod non est sua essentia, se
habet secundum aliquid sui ad ipsam ut potentia ad actum. unde et per modum
formae significatur essentia, ut puta, humanitas. sed in deo nulla est
potentialitas, ut supra ostensum est. oportet igitur quod ipse sit sua essentia.
quod in deo idem est esse et essentia. ex his autem quae supra ostensa sunt,
ulterius probari potest quod in deo non est aliud essentia uel quidditas quam
suum esse. ostensum est enim supra aliquid esse quod per se necesse est esse,
quod deus est. hoc igitur esse quod necesse est, si est alicui quidditati quae
non est quod ipsum est, aut est dissonum illi quidditati seu repugnans, sicut
per se existere quidditati albedinis: aut ei consonum siue affine, sicut
albedini esse in alio. si primo modo, illi quidditati non conueniet esse quod
est per se necesse: sicut nec albedini per se existere. si autem secundo modo,
oportet quod uel esse huiusmodi dependeat ab essentia; uel utrumque ab alia
causa; uel essentia ab esse. prima duo sunt contra rationem eius quod est per se
necesse-esse: quia, si ab alio dependet, iam non est necesse esse. ex tertio
uero sequitur quod illa quidditas accidentaliter adueniat ad rem quae per se
necesse est esse: quia omne quod sequitur ad esse rei, est ei accidentale. et
sic non erit eius quidditas. deus igitur non habet essentiam quae non sit suum
esse. sed contra hoc potest dici quod illud esse non absolute dependet ab
essentia illa, ut omnino non sit nisi illa esset: sed dependet quantum ad
coniunctionem qua ei coniungitur. et sic illud esse per se necesse est, sed
ipsum coniungi non per se necesse est. haec autem responsio praedicta
inconuenientia non euadit. quia si illud esse potest intelligi sine illa
essentia, sequetur quod illa essentia accidentaliter se habet ad illud esse. sed
id quod est per se necesse-esse est illud esse. ergo illa essentia se habet
accidentaliter ad id quod est per se necesse esse. non ergo est quidditas eius.
hoc autem quod est per per se necesse-esse, est deus. non igitur illa est
essentia dei, sed aliqua essentia deo posterior. si autem non potest intelligi
illud esse sine illa essentia, tunc illud esse absolute dependet ab eo a quo
dependet coniunctio sua ad essentiam illam. et sic redit idem quod prius. item.
unumquodque est per suum esse. quod igitur non est suum esse, non est per se
necesse-esse. deus autem est per se necesse-esse. ergo deus est suum esse.
amplius. si esse dei non est sua essentia, non autem pars eius esse potest, cum
essentia diuina sit simplex, ut ostensum est, oportet quod huiusmodi esse sit
aliquid praeter essentiam eius. omne autem quod conuenit alicui quod non est de
essentia eius, conuenit ei per aliquam causam: ea enim quae per se non sunt
unum, si coniungantur, oportet per aliquam causam uniri. esse igitur conuenit
illi quidditati per aliquam causam. aut igitur per aliquid quod est de essentia
illius rei, siue per essentiam ipsam, aut per aliquid aliud. si primo modo,
essentia autem est secundum illud esse, sequitur quod aliquid sit sibi ipsi
causa essendi. hoc autem est impossibile: quia prius secundum intellectum est
causam esse quam effectum; si ergo aliquid sibi ipsi esset causa essendi,
intelligeretur esse antequam haberet esse, quod est impossibile: - nisi
intelligatur quod aliquid sit sibi causa essendi secundum esse accidentale, quod
esse est secundum quid. hoc enim non est impossibile: inuenitur enim aliquod ens
accidentale causatum ex principiis sui subiecti, ante quod esse intelligitur
esse substantiale subiecti. nunc autem non loquimur de esse accidentali, sed de
substantiali. si autem illi conueniat per aliquam aliam causam; omne autem quod
acquirit esse ab alia causa, est causatum, et non est causa prima; deus autem
est prima causa non habens causam, ut supra demonstratum est: igitur ista
quidditas quae acquirit esse aliunde, non est quidditas dei. necesse est igitur
quod dei esse quidditas sua sit. amplius. esse actum quendam nominat: non enim
dicitur esse aliquid ex hoc quod est in potentia, sed ex eo quod est in actu.
omne autem cui conuenit actus aliquis diuersum ab eo existens, se habet ad ipsum
ut potentia ad actum: actus enim et potentia ad se inuicem dicuntur. si ergo
diuina essentia est aliud quam suum esse, sequitur quod essentia et esse se
habeant sicut potentia et actus. ostensum est autem in deo nihil esse de
potentia, sed ipsum esse purum actum. non igitur dei essentia est aliud quam
suum esse. item. omne illud quod non potest esse nisi concurrentibus pluribus,
est compositum. sed nulla res in qua est aliud essentia et aliud esse, potest
esse nisi concurrentibus pluribus, scilicet essentia et esse. ergo omnis res in
qua est aliud essentia et aliud esse, est composita. deus autem non est
compositus, ut ostensum est. ipsum igitur esse dei est sua essentia. amplius.
omnis res est per hoc quod habet esse. nulla igitur res cuius essentia non est
suum esse, est per essentiam suam, sed participatione alicuius, scilicet ipsius
esse. quod autem est per participationem alicuius, non potest esse primum ens:
quia id quod aliquid participat ad hoc quod sit, est eo prius. deus autem est
primum ens, quo nihil est prius. dei igitur essentia est suum esse. hanc autem
sublimem ueritatem moyses a domino est edoctus, qui cum quaereret a domino,
exod. 3 dicens: si dixerint ad me filii israel, quod nomen eius? quid dicam eis?
dominus respondit: ego sum qui sum. sic dices filiis israel: qui est misit me ad
uos, ostendens suum proprium nomen esse qui est. quodlibet autem nomen est
institutum ad significandum naturam seu essentiam alicuius rei. unde relinquitur
quod ipsum diuinum esse est sua essentia uel natura. hanc etiam ueritatem
catholici doctores professi sunt. ait namque hilarius, in libro de trin.: esse
non est accidens deo, sed subsistens ueritas, et manens causa, et naturalis
generis proprietas. boetius etiam dicit, in libro de trin., quod diuina
substantia est ipsum esse et ab ea est esse. quod in deo non est accidens. ex
hac etiam ueritate de necessitate sequitur quod deo supra eius essentiam nihil
superuenire possit, neque aliquid ei accidentaliter inesse. ipsum enim esse non
potest participare aliquid quod non sit de essentia sua: quamuis id quod est
possit aliquid aliud participare. nihil enim est formalius aut simplicius quam
esse. et sic ipsum esse nihil participare potest. diuina autem substantia est
ipsum esse. ergo nihil habet quod non sit de sua substantia. nullum ergo
accidens ei inesse potest. amplius. omne quod inest alicui accidentaliter, habet
causam quare insit: cum sit praeter essentiam eius cui inest. si igitur aliquid
accidentaliter sit in deo, oportet quod hoc sit per aliquam causam. aut ergo
causa accidentis est ipsa diuina substantia, aut aliquid aliud. si aliquid
aliud, oportet quod illud agat in diuinam substantiam: nihil enim inducit
aliquam formam, uel substantialem uel accidentalem, in aliquo recipiente, nisi
aliquo modo agendo in ipsum; eo quod agere nihil aliud est quam facere aliquid
actu, quod quidem est per formam. ergo deus patietur et mouebitur ab alio
agente. quod est contra praedeterminata. si autem ipsa diuina substantia est
causa accidentis quod sibi inest; impossibile est autem quod sit causa illius
secundum quod est recipiens ipsum, quia sic idem secundum idem faceret seipsum
in actu; ergo oportet, si in deo est aliquod accidens, quod secundum aliud et
aliud recipiat et causet accidens illud, sicut corporalia recipiunt propria
accidentia per naturam materiae et causant per formam. sic igitur deus erit
compositus. cuius contrarium superius probatum est. item. omne subiectum
accidentis comparatur ad ipsum ut potentia ad actum: eo quod accidens quaedam
forma est faciens esse actu secundum esse accidentale. sed in deo nulla est
potentialitas, ut supra ostensum est. in eo igitur nullum accidens esse potest.
adhuc. cuicumque inest aliquid accidentaliter, est aliquo modo secundum suam
naturam mutabile: accidens enim de se natum est inesse et non inesse. si igitur
deus habet aliquid accidentaliter sibi conueniens, sequetur quod ipse sit
mutabilis. cuius contrarium supra demonstratum est. amplius. cuicumque inest
aliquod accidens, non est quidquid habet in se: quia accidens non est de
essentia subiecti. sed deus est quidquid in se habet. in deo igitur nullum est
accidens. media sic probatur. unumquodque nobilius inuenitur in causa quam in
effectu. deus autem est omnium causa. ergo quidquid est in eo, nobilissimo modo
in eo inuenitur. perfectissime autem conuenit aliquid alicui quod est ipsummet:
hoc enim perfectius est unum quam cum aliquid alteri substantialiter unitur ut
forma materiae; quae etiam unio perfectior est quam cum aliquid accidentaliter
inest. relinquitur ergo quod deus sit quidquid habet. item. substantia non
dependet ab accidente: quamuis accidens dependeat a substantia. quod autem non
dependet ab aliquo, potest aliquando inueniri sine illo. ergo potest aliqua
substantia inueniri sine accidente. hoc autem praecipue uidetur simplicissimae
substantiae conuenire, qualis est substantia diuina. diuinae igitur substantiae
omnino accidens non inest. in hanc autem sententiam etiam catholici tractatores
conueniunt. unde augustinus, in libro de trin., dicit quod in deo nullum est
accidens. ex hac autem ueritate ostensa, error quorundam in lege sarracenorum
loquentium confutatur, qui ponunt quasdam intentiones diuinae essentiae
superadditas. quod diuinum esse non potest designari per additionem alicuius
differentiae substantialis. ostendi etiam ex praedictis potest quod supra ipsum
diuinum esse non potest aliquid superaddi quod designet ipsum designatione
essentiali, sicut designatur genus per differentias. impossibile est enim
aliquid esse in actu nisi omnibus existentibus quibus esse substantiale
designatur: non enim potest esse animal in actu quin sit animal rationale uel
irrationale. unde etiam platonici, ponentes ideas, non posuerunt ideas per se
existentes generum, quae designantur ad esse speciei per differentias
essentiales; sed posuerunt ideas per se existentes solarum specierum, quae ad
sui designationem non indigent essentialibus differentiis. si igitur diuinum
esse per aliquid aliud superadditum designetur designatione essentiali, ipsum
esse non erit in actu nisi illo superaddito existente. sed ipsum esse diuinum
est sua substantia, ut ostensum est. ergo substantia diuina non potest esse in
actu nisi aliquo superueniente. ex quo potest concludi quod non sit per se
necesse-esse. cuius contrarium supra ostensum est. item. omne illud quod indiget
aliquo superaddito ad hoc quod possit esse, est in potentia respectu illius. sed
diuina substantia non est aliquo modo in potentia, ut supra ostensum est. sed
sua substantia est suum esse. igitur esse suum non potest designari aliqua
designatione substantiali per aliquid sibi superadditum. amplius. omne illud per
quod res consequitur esse in actu et est intrinsecum rei, uel est tota essentia
rei, uel pars essentiae. quod autem designat aliquid designatione essentiali,
facit rem esse actu et est intrinsecum rei designatae: alias per id designari
non posset substantialiter. ergo oportet quod sit uel ipsa essentia rei, uel
pars essentiae. sed si aliquid superadditur ad esse diuinum, hoc non potest esse
tota essentia dei: quia iam ostensum est quod esse dei non est aliud ab essentia
eius. relinquitur ergo quod sit pars essentiae diuinae. et sic deus erit
compositus ex partibus essentialiter. cuius contrarium supra ostensum est. item.
quod additur alicui ad designationem alicuius designatione essentiali, non
constituit eius rationem, sed solum esse in actu: rationale enim additum animali
acquirit animali esse in actu, non autem constituit rationem animalis inquantum
est animal; nam differentia non intrat definitionem generis. sed si in deo
addatur aliquid per quod designetur designatione essentiali, oportet quod illud
constituat ei cui additur rationem propriae eius quidditatis seu naturae: nam
quod sic additur, acquirit rei esse in actu; hoc autem, scilicet esse in actu,
est ipsa diuina essentia, ut supra ostensum est. relinquitur ergo quod supra
diuinum esse nihil possit addi quod designet ipsum designatione essentiali,
sicut differentia designat genus. quod deus non est in aliquo genere. ex hoc
autem de necessitate concluditur quod deus non sit in aliquo genere. nam omne
quod est in aliquo genere, habet aliquid in se per quod natura generis
designatur ad speciem: nihil enim est in genere quod non sit in aliqua eius
specie. hoc autem in deo est impossibile, ut ostensum est. impossibile est
igitur deum esse in aliquo genere. amplius. si deus sit in genere, aut est in
genere accidentis, aut in genere substantiae. in genere accidentis non est:
accidens enim non potest esse primum ens et prima causa. in genere etiam
substantiae esse non potest: quia substantia quae est genus, non est ipsum esse;
alias omnis substantia esset esse suum, et sic non esset causata ab alio, quod
esse non potest, ut patet ex dictis. deus autem est ipsum esse. igitur non est
in aliquo genere. item. quicquid est in genere secundum esse differt ab aliis
quae in eodem genere sunt. alias genus de pluribus non praedicaretur. oportet
autem omnia quae sunt in eodem genere, in quidditate generis conuenire quia de
omnibus genus in quod quid est praedicatur. esse igitur cuiuslibet in genere
existentis est praeter generis quidditatem. hoc autem in deo impossibile est.
deus igitur in genere non est. amplius. unumquodque collocatur in genere per
rationem suae quidditatis: genus enim praedicatur in quid est. sed quidditas dei
est ipsum suum esse. secundum quod non collocatur aliquid in genere: quia sic
ens esset genus, quod significat ipsum esse. relinquitur igitur quod deus non
sit in genere. quod autem ens non possit esse genus, probatur per philosophum in
hunc modum. si ens esset genus, oporteret differentiam aliquam inueniri per quam
traheretur ad speciem. nulla autem differentia participat genus, ita scilicet
quod genus sit in ratione differentiae, quia sic genus poneretur bis in
definitione speciei: sed oportet differentiam esse praeter id quod intelligitur
in ratione generis. nihil autem potest esse quod sit praeter id quod
intelligitur per ens, si ens sit de intellectu eorum de quibus praedicatur. et
sic per nullam differentiam contrahi potest. relinquitur igitur quod ens non sit
genus. unde ex hoc de necessitate concluditur quod deus non sit in genere. ex
quo etiam patet quod deus definiri non potest: quia omnis definitio est ex
genere et differentiis. patet etiam quod non potest demonstratio de ipso fieri,
nisi per effectum: quia principium demonstrationis est definitio eius de quo fit
demonstratio. potest autem alicui uideri quod, quamuis nomen substantiae deo
proprie conuenire non possit, quia deus non substat accidentibus; res tamen
significata per nomen ei conueniat, et ita sit in genere substantiae. nam
substantia est ens per se: quod deo constat conuenire, ex quo probatum est ipsum
non esse accidens. sed ad hoc dicendum est ex dictis quod in definitione
substantiae non est ens per se. ex hoc enim quod dicitur ens non posset esse
genus: quia iam probatum est quod ens non habet rationem generis. similiter nec
ex hoc quod dicitur per se. quia hoc non uidetur importare nisi negationem
tantum: dicitur enim ens per se ex hoc quod non est in alio; quod est negatio
pura. quae nec potest rationem generis constituere: quia sic genus non diceret
quid est res, sed quid non est. oportet igitur quod ratio substantiae
intelligatur hoc modo, quod substantia sit res cui conueniat esse non in
subiecto; nomen autem rei a quidditate imponitur, sicut nomen entis ab esse; et
sic in ratione substantiae intelligitur quod habeat quidditatem cui conueniat
esse non in alio. hoc autem deo non conuenit: nam non habet quidditatem nisi
suum esse. unde relinquitur quod nullo modo est in genere substantiae. et sic
nec in aliquo genere: cum ostensum sit ipsum non esse in genere accidentis. quod
deus non est esse formale omnium. ex his autem confutatur quorundam error qui
dixerunt deum nihil aliud esse quam esse formale uniuscuiusque rei. nam esse hoc
diuiditur per esse substantiae et esse accidentis. diuinum autem esse neque est
esse substantiae neque esse accidentis, ut probatum est. impossibile est igitur
deum esse illud esse quo formaliter unaquaeque res est. item. res ad inuicem non
distinguuntur secundum quod habent esse: quia in hoc omnia conueniunt. si ergo
res differunt ad inuicem, oportet quod uel ipsum esse specificetur per aliquas
differentias additas, ita quod rebus diuersis sit diuersum esse secundum
speciem: uel quod res differant per hoc quod ipsum esse diuersis naturis
secundum speciem conuenit. sed primum horum est impossibile: quia enti non
potest fieri aliqua additio secundum modum quo differentia additur generi, ut
dictum est. relinquitur ergo quod res propter hoc differant quod habent diuersas
naturas, quibus acquiritur esse diuersimode. esse autem diuinum non aduenit alii
naturae, sed est ipsa natura, ut ostensum est. si igitur esse diuinum esset
formale esse omnium, oporteret omnia simpliciter esse unum. amplius. principium
naturaliter prius est eo cuius est principium. esse autem in quibusdam rebus
habet aliquid quasi principium: forma enim dicitur esse principium essendi; et
similiter agens, quod facit aliqua esse actu. si igitur esse diuinum sit esse
uniuscuiusque rei, sequetur quod deus, qui est suum esse, habeat aliquam causam;
et sic non sit necesse-esse per se. cuius contrarium supra ostensum est. adhuc.
quod est commune multis, non est aliquid praeter multa nisi sola ratione: sicut
animal non est aliud praeter socratem et platonem et alia animalia nisi
intellectu, qui apprehendit formam animalis expoliatam ab omnibus
indiuiduantibus et specificantibus; homo enim est quod uere est animal; alias
sequeretur quod in socrate et platone essent plura animalia, scilicet ipsum
animal commune, et homo communis, et ipse plato. multo igitur minus et ipsum
esse commune est aliquid praeter omnes res existentes nisi in intellectu solum.
si igitur deus sit esse commune, deus non erit aliqua res nisi quae sit in
intellectu tantum. ostensum autem est supra deum esse aliquid non solum in
intellectu, sed in rerum natura. non est igitur deus ipsum esse commune omnium.
item. generatio per se loquendo est uia in esse, et corruptio uia in non esse:
non enim generationis terminus est forma et corruptionis priuatio, nisi quia
forma facit esse et priuatio non esse; dato enim quod aliqua forma non faceret
esse, non diceretur generari quod talem formam acciperet. si igitur deus sit
omnium rerum esse formale, sequetur quod sit terminus generationis. quod est
falsum: cum ipse sit aeternus, ut supra ostensum est. praeterea. sequetur quod
esse cuiuslibet rei fuerit ab aeterno. non igitur potest esse generatio uel
corruptio. si enim sit, oportet quod esse praeexistens alicui rei de nouo
acquiratur. aut ergo alicui prius existenti: aut nullo modo prius existenti. si
primo modo, cum unum sit esse omnium existentium secundum positionem praedictam,
sequetur quod res quae generari dicitur, non accipiat nouum esse, sed nouum
modum essendi: quod non facit generationem, sed alterationem. si autem nullo
modo prius existebat, sequetur quod fiat ex nihilo: quod est contra rationem
generationis. igitur haec positio omnino generationem et corruptionem destruit.
et ideo patet eam esse impossibilem. hunc etiam errorem sacra doctrina repellit,
dum confitetur deum excelsum et eleuatum, ut dicitur isaiae 6-1; et eum super
omnia esse, ut rom. 9-5 habetur. si enim esse omnium, tunc est aliquid omnium,
non autem super omnia. hi etiam errantes eadem sententia procelluntur qua et
idolatrae, qui incommunicabile nomen, scilicet dei, lignis et lapidibus
imposuerunt, ut habetur sap. 14-21. si enim deus est esse omnium, non magis
dicetur uere lapis est ens, quam lapis est deus. huic autem errori quatuor sunt
quae uidentur praestitisse fomentum. primum est quarundam auctoritatum
intellectus peruersus. inuenitur enim a dionysio dictum, iu cap. cael. hier.:
esse omnium est superessentialis diuinitas. ex quo intelligere uoluerunt ipsum
esse formale omnium rerum deum esse, non considerantes hunc intellectum ipsis
uerbis consonum esse non posse. nam si diuinitas est omnium esse formale, non
erit super omnia, sed inter omnia, immo aliquid omnium. cum ergo diuinitatem
super omnia dixit, ostendit secundum suam naturam ab omnibus distinctum et super
omnia collocatum. ex hoc uero quod dixit quod diuinitas est esse omnium,
ostendit quod a deo in omnibus quaedam diuini esse similitudo reperitur. hunc
etiam eorum peruersum intellectum alibi apertius excludens, dixit in ii cap. de
diu. nom., quod ipsius dei neque tactus neque aliqua commixtio est ad res alias,
sicut est puncti ad lineam uel figurae sigilli ad ceram. secundum quod eos in
hunc errorem promouit, est rationis defectus. quia enim id quod commune est per
additionem specificatur uel indiuiduatur, aestimauerunt diuinum esse, cui nulla
fit additio, non esse aliquod esse proprium, sed esse commune omnium; non
considerantes quod id quod commune est uel uniuersale sine additione esse non
potest, sed sine additione consideratur: non enim animal potest esse absque
rationali differentia, quamuis absque his differentiis cogitetur. licet etiam
cogitetur uniuersale absque additione, non tamen absque receptibilitate
additionis: nam si animali nulla differentia addi posset, genus non esset; et
similiter est de omnibus aliis nominibus. diuinum autem esse est absque
additione non solum in cogitatione, sed etiam in rerum natura: nec solum absque
additione, sed etiam absque receptibilitate additionis. unde ex hoc ipso quod
additionem, non recipit nec recipere potest, magis concludi potest quod deus non
sit esse commune, sed proprium: etiam ex hoc ipso suum esse ab omnibus aliis
distinguitur quod nihil ei addi potest. unde commentator in libro de causis
dicit quod causa prima ex ipsa puritate suae bonitatis ab aliis distinguitur et
quodammodo indiuiduatur. tertium quod eos in hunc errorem induxit, est diuinae
simplicitatis consideratio. quia enim deus in fine simplicitatis est,
aestimauerunt illud quod in ultimo resolutionis inuenitur eorum quae fiunt in
nobis, deum esse, quasi simplicissimum: non enim est in infinitum procedere in
compositione eorum quae sunt in nobis. in hoc etiam eorum defecit ratio, dum non
attenderunt id quod in nobis simplicissimum inuenitur, non tam rem completam,
quam rei aliquid esse. deo autem simplicitas attribuitur sicut rei alicui
perfectae subsistenti. quartum etiam quod eos ad hoc inducere potuit, est modus
loquendi quo dicimus deum in omnibus rebus esse: non intelligentes quod non sic
est in rebus quasi aliquid rei, sed sicut rei causa quae nullo modo suo effectui
deest. non enim similiter dicimus esse formam in corpore, et nautam in naui.
quod deus non sit forma alicuius corporis. ostenso igitur quod deus non sit esse
omnium, similiter ostendi potest quod deus non sit alicuius rei forma. nam
diuinum esse non potest esse alicuius quidditatis quae non sit ipsum esse, ut
ostensum est. quod autem est ipsum esse diuinum, non est aliud quam deus.
impossibile est igitur deum esse alicuius alterius formam. amplius. forma
corporis non est ipsum esse, sed essendi principium. deus autem est ipsum esse.
non ergo est deus forma corporis. item. ex unione formae et materiae resultat
aliquid compositum, quod est totum respectu materiae et formae. partes autem
sunt in potentia respectu totius. in deo autem nulla est potentialitas.
impossibile est igitur deum esse formam unitam alicui rei. adhuc. quod per se
habet esse, nobilius est eo quod habet esse in alio. omnis autem forma alicuius
corporis habet esse in alio. cum igitur deus sit ens nobilissimum, quasi prima
essendi causa, non potest esse alicuius forma. praeterea. hoc idem potest
ostendi ex aeternitate motus, sic. si deus est forma alicuius mobilis, cum ipse
sit primum mouens, compositum erit mouens seipsum. sed mouens seipsum potest
moueri et non moueri. utrumque igitur in ipso est. quod autem est huiusmodi, non
habet motus indeficientiam ex seipso. oportet igitur supra mouens seipsum ponere
aliud primum mouens, quod largiatur ei perpetuitatem motus. et sic deus, qui est
primum mouens, non est forma corporis mouentis seipsum. est autem hic processus
utilis ponentibus aeternitatem motus. quo non posito, eadem conclusio haberi
potest ex regularitate motus caeli. sicut enim mouens seipsum potest quiescere
et moueri, ita potest uelocius et tardius moueri. necessitas igitur
uniformitatis motus caeli dependet ex aliquo principio superiori omnino
immobili, quod non est pars corporis mouentis seipsum quasi aliqua forma eius.
huic autem ueritati scripturae concordat auctoritas. dicitur enim in psalmo:
eleuata est magnificentia tua super caelos, deus. et iob 8: excelsior caelo est
et quid facies? longior terra mensura eius est et profundior mari. sic igitur
gentilium error euacuatur, qui dicebant deum esse animam caeli uel etiam animam
totius mundi, et ex hoc errore, idolatriam defendebant, dicentes totum mundum
esse deum, non ratione corporis, sed ratione animae, sicut homo dicitur sapiens
non ratione corporis sed animae: quo supposito, sequi opinabantur quod mundo et
partibus eius non indebite diuinus cultus exhibeatur. commentator etiam dicit,
in xi metaphys., quod hic locus fuit lapsus sapientum gentis zabiorum, idest
idolatrarum quia scilicet posuerunt deum esse formam caeli. de perfectione
diuina. licet autem ea quae sunt et uiuunt, perfectiora sint quam ea quae tantum
sunt, deus tamen qui non est aliud quam suum esse, est uniuersaliter ens
perfectum. et dico uniuersaliter perfectum, cui non deest alicuius generis
nobilitas. omnis enim nobilitas cuiuscumque rei est sibi secundum suum esse:
nulla enim nobilitas esset homini ex sua sapientia nisi per eam sapiens esset,
et sic de aliis. sic ergo secundum modum quo res habet esse, est suus modus in
nobilitate: nam res secundum quod suum esse contrahitur ad aliquem specialem
modum nobilitatis maiorem uel minorem, dicitur esse secundum hoc nobilior uel
minus nobilis. igitur si aliquid est cui competit tota uirtus essendi, ei nulla
nobilitatum deesse potest quae alicui rei conueniat. sed rei quae est suum esse,
competit esse secundum totam essendi potestatem: sicut, si esset aliqua albedo
separata, nihil ei de uirtute albedinis deesse posset; nam alicui albo aliquid
de uirtute albedinis deest ex defectu recipientis albedinem, quae eam secundum
modum suum recipit, et fortasse non secundum totum posse albedinis. deus igitur,
qui est suum esse, ut supra probatum est, habet esse secundum totam uirtutem
ipsius esse. non potest ergo carere aliqua nobilitate quae alicui rei conueniat.
sicut autem omnis nobilitas et perfectio inest rei secundum quod est, ita omnis
defectus inest ei secundum quod aliqualiter non est. deus autem, sicut habet
esse totaliter, ita ab eo totaliter absistit non esse: quia per modum per quem
habet aliquid esse, deficit a non esse. a deo ergo omnis defectus absistit. est
igitur uniuersaliter perfectus. illa uero quae tantum sunt, non sunt imperfecta
propter imperfectionem ipsius esse absoluti: non enim ipsa habent esse secundum
suum totum posse, sed participant esse per quendam particularem modum et
imperfectissimum. item. omne imperfectum ab aliquo perfecto necesse est ut
praecedatur: semen enim est ab animali uel a planta. igitur primum ens oportet
esse perfectissimum. ostensum est autem deum esse primum ens. est igitur
perfectissimus. amplius. unumquodque perfectum est inquantum est actu;
imperfectum autem secundum quod est potentia cum priuatione actus. id igitur
quod nullo modo est potentia sed est actus purus, oportet perfectissimum esse.
tale autem deus est. est igitur perfectissimus. amplius. nihil agit nisi
secundum quod est in actu. actio igitur consequitur modum actus in agente.
impossibile est igitur effectum qui per actionem educitur, esse in nobiliori
actu quam sit actus agentis: possibile est tamen actum effectus imperfectiorem
esse quam sit actus causae agentis, eo quod actio potest debilitari ex parte
eius in quod terminatur. in genere autem causae efficientis fit reductio ad unam
primam quae deus dicitur, ut ex dictis patet, a quo sunt omnes res, ut in
sequentibus ostendetur. oportet igitur quicquid actu est in quacumque re alia,
inueniri in deo multo eminentius quam sit in re illa, non autem e conuerso. est
igitur deus perfectissimus. item. in unoquoque genere est aliquid perfectissimum
in genere illo, ad quod omnia quae sunt illius generis mensurantur: quia ex eo
unumquodque ostenditur magis uel minus perfectum esse, quod ad mensuram sui
generis magis uel minus appropinquat; sicut album dicitur esse mensura in
omnibus coloribus, et uirtuosus inter omnes homines. id autem quod est mensura
omnium entium non potest esse aliud quam deus, qui est suum esse. ipsi igitur
nulla deest perfectionum quae aliquibus rebus conueniat: alias non esset omnium
communis mensura. hinc est quod, cum quaereret moyses diuinam uidere faciem seu
gloriam, responsum est ei a domino, ego ostendam tibi omne bonum, ut habetur
exod. 33-19, per hoc dans intelligere in se omnis bonitatis plenitudinem esse.
dionysius etiam, in u cap. de diu. nom. dicit: deus non quodam modo est
existens, sed simpliciter et incircumscriptiue totum esse in seipso accepit et
praeaccepit. sciendum tamen est quod perfectio deo conuenienter attribui non
potest si nominis significatio quantum ad sui originem attendatur: quod enim
factum non est, nec perfectum posse dici uidetur. sed quia omne quod fit, de
potentia in actum deductum est et de non esse in esse quando factum est, tunc
recte perfectum esse dicitur, quasi totaliter factum, quando potentia totaliter
est ad actum reducta, ut nihil de non esse retineat, sed habeat esse completum.
per quandam igitur nominis extensionem perfectum dicitur non solum quod fiendo
peruenit ad actum completum, sed id etiam quod est in actu completo absque omni
factione. et sic deum perfectum esse dicimus, secundum illud matth. 5-48: estote
perfecti sicut et pater uester caelestis perfectus est. de similitudine
creaturarum. ex hoc autem quomodo in rebus possit similitudo ad deum inueniri
uel non possit, considerari potest. effectus enim a suis causis deficientes non
conueniunt cum eis in nomine et ratione, necesse est tamen aliquam inter ea
similitudinem inueniri: de natura enim actionis est ut agens sibi simile agat
cum unumquodque agat secundum quod actu est. unde forma effectus in causa
excedente inuenitur quidem aliqualiter, sed secundum alium modum et aliam
rationem, ratione cuius causa aequiuoca dicitur. sol enim in corporibus
inferioribus calorem causat agendo secundum quod actu est; unde oportet quod
calor a sole generatus aliqualem similitudinem obtineat ad uirtutem actiuam
solis, per quam calor in istis inferioribus causatur, ratione cuius sol calidus
dicitur, quamuis non una ratione. et sic sol omnibus illis similis aliqualiter
dicitur in quibus suos effectus efficaciter inducit: a quibus tamen rursus
omnibus dissimilis est, inquantum huiusmodi effectus non eodem modo possident
calorem et huiusmodi quo in sole inuenitur. ita etiam et deus omnes perfectiones
rebus tribuit, ac per hoc cum omnibus similitudinem habet et dissimilitudinem
simul. et inde est quod sacra scriptura aliquando similitudinem inter eum et
creaturam commemorat, ut cum dicitur gen. 1-26: faciamus hominem ad imaginem et
similitudinem nostram; aliquando similitudo negatur, secundum illud isaiae
40-18: cui ergo similem fecistis deum, aut quam imaginem ponetis ei? et in
psalmo: deus, quis similis erit tibi? huic autem rationi dionysius concordat,
qui in ix cap. de diu. nom. dicit: eadem similia sunt deo et dissimilia: similia
quidem, secundum imitationem eius qui non est perfecte imitabilis, qualem in eis
contingit esse; dissimilia autem, secundum quod causata habent minus suis
causis. secundum tamen hanc similitudinem conuenientius dicitur deo creatura
similis quam e conuerso. simile enim alicui dicitur quod eius possidet
qualitatem uel formam. quia igitur id quod in deo perfecte est, in rebus aliis
per quandam deficientem participationem inuenitur, illud secundum quod
similitudo attenditur, dei quidem simpliciter est, non autem creaturae. et sic
creatura habet quod dei est: unde et deo recte similis dicitur. non autem sic
potest dici deum habere quod creaturae est. unde nec conuenienter dicitur deum
creaturae similem esse: sicut nec hominem dicimus suae imagini esse similem, cui
tamen sua imago recte similis enuntiatur. multo etiam minus proprie dicitur quod
deus creaturae similetur. nam assimilatio motum ad similitudinem dicit et sic
competit et quod ab alio accipit unde simile sit. creatura autem accipit a deo
unde ei sit similis: non autem e conuerso. non igitur deus creaturae
assimilatur, sed magis e conuerso. quae nomina de deo possint praedicari. ex his
etiam considerari potest quid de deo dici uel non dici possit, quidue de eo
tantum dicatur, quid etiam simul et aliis rebus. quia enim omnem perfectionem
creaturae est in deo inuenire sed per alium modum eminentiorem, quaecumque
nomina absolute perfectionem absque defectu designant, de deo praedicantur et de
aliis rebus: sicut est bonitas, sapientia, esse, et alia huiusmodi. quodcumque
uero nomen huiusmodi perfectiones exprimit cum modo proprio creaturis, de deo
dici non potest nisi per similitudinem et metaphoram, per quam quae sunt unius
rei alteri solent adaptari, sicut aliquis homo dicitur lapis propter duritiam
intellectus. huiusmodi autem sunt omnia nomina imposita ad designandum speciem
rei creatae, sicut homo et lapis: nam cuilibet speciei debetur proprius modus
perfectionis et esse. similiter etiam quaecumque nomina proprietates rerum
designant quae ex propriis principiis specierum causatur. unde de deo dici non
possunt nisi metaphorice. quae uero huiusmodi perfectiones exprimunt cum
supereminentiae modo quo deo conueniunt, de solo deo dicuntur: sicut summum
bonum, primum ens, et alia huiusmodi. dico autem aliqua praedictorum nominum
perfectionem absque defectu importare, quantum ad illud ad quod significandum
nomen fuit impositum: quantum enim ad modum significandi, omne nomen cum defectu
est. nam nomine res exprimimus eo modo quo intellectu concipimus. intellectus
autem noster, ex sensibus cognoscendi initium sumens, illum modum non
transcendit qui in rebus sensibilibus inuenitur, in quibus aliud est forma et
habens formam, propter formae et materiae compositionem. forma uero in his rebus
inuenitur quidem simplex, sed imperfecta, utpote non subsistens: habens autem
formam inuenitur quidem subsistens, sed non simplex, immo concretionem habens.
unde intellectus noster, quidquid significat ut subsistens, significat in
concretione: quod uero ut simplex, significat non ut quod est, sed ut quo est.
et sic in omni nomine a nobis dicto, quantum ad modum significandi, imperfectio
inuenitur, quae deo non competit, quamuis res significata aliquo eminenti modo
deo conueniat: ut patet in nomine bonitatis et boni; nam bonitas significat ut
non subsistens, bonum autem ut concretum. et quantum ad hoc nullum nomen deo
conuenienter aptatur, sed solum quantum ad id ad quod significandum nomen
imponitur. possunt igitur, ut dionysius docet, huiusmodi nomina et affirmari de
deo et negari: affirmari quidem, propter nominis rationem; negari uero, propter
significandi modum. modus autem supereminentiae quo in deo dictae perfectiones
inueniuntur, per nomina a nobis imposita significari non potest nisi uel per
negationem, sicut cum dicimus deum aeternum uel infinitum; uel etiam per
relationem ipsius ad alia, ut cum dicitur prima causa, uel summum bonum. non
enim de deo capere possumus quid est, sed quid non est, et qualiter alia se
habeant ad ipsum, ut ex supra dictis patet. quod diuina perfectio et pluralitas
nominum diuinorum diuinae simplicitati non repugnant. ex praedictis etiam uideri
potest quod diuina perfectio et plura nomina dicta de deo ipsius simplicitati
non repugnant. sic enim omnes perfectiones in rebus aliis inuentas deo attribui
diximus sicut effectus in suis causis aequiuocis inueniuntur. qui quidem
effectus in suis causis sunt uirtute, ut calor in sole. uirtus autem huiusmodi
nisi aliqualiter esset de genere caloris, sol per eam agens non sibi simile
generaret. ex hac igitur uirtute sol calidus dicitur, non solum quia calorem
facit, sed quia uirtus per quam hoc facit, est aliquid conforme calori. per
eandem autem uirtutem per quam sol facit calorem, facit et multos alios effectus
in inferioribus corporibus, utpote siccitatem. et sic calor et siccitas, quae in
igne sunt qualitates diuersae, soli attribuuntur per unam uirtutem. ita et
omnium perfectiones, quae rebus aliis secundum diuersas formas conueniunt, deo
secundum unam eius uirtutem attribui est necesse. quae item uirtus non est aliud
a sua essentia: cum ei nihil accidere possit, ut probatum est. sic igitur
sapiens deus dicitur non solum secundum hoc quod sapientiam efficit, sed quia,
secundum quod sapientes sumus, uirtutem eius, qua sapientes nos facit,
aliquatenus imitamur. non autem dicitur lapis, quamuis lapides fecerit, quia in
nomine lapidis intelligitur modus determinatus essendi, secundum quem lapis a
deo distinguitur. imitatur autem lapis deum ut causam secundum esse, secundum
bonitatem, et alia huiusmodi, sicut et aliae creaturae. huius autem simile
inueniri potest in potentiis cognoscitiuis et in uirtutibus operatiuis humanis.
intellectus enim unica uirtute cognoscit omnia quae pars sensitiua diuersis
potentiis apprehendit, et etiam alia multa. intellectus etiam, quanto fuerit
altior, tanto aliquo uno plura cognoscere potest, ad quae cognoscenda
intellectus inferior non pertingit nisi per multa. potestas etiam regia ad omnia
illa extenditur ad quae diuersae sub ipso potestates ordinem habent. sic igitur
et deus per unum simplex suum esse omnimodam perfectionem possidet, quam res
aliae, immo multo minorem, per quaedam diuersa consequuntur. ex quo patet
necessitas plura nomina deo dandi. quia enim eum non possumus cognoscere
naturaliter nisi ex effectibus deueniendo in ipsum, oportet quod nomina quibus
perfectionem ipsius significamus, diuersa sint, sicut et perfectiones in rebus
inueniuntur diuersae. si autem ipsam essentiam prout est possemus intelligere et
ei nomen proprium adaptare, uno nomine tantum eam exprimeremus. quod promittitur
his qui eum per essentiam uidebunt, zach. ult.: in die illa erit dominus unus et
nomen eius unum. quod nihil de deo et rebus aliis uniuoce praedicatur. ex his
autem patet quod nihil de deo et rebus aliis potest uniuoce praedicari. nam
effectus qui non recipit formam secundum speciem similem ei per quam agens agit,
nomen ab illa forma sumptum secundum uniuocam praedicationem recipere non
potest: non enim uniuoce dicitur calidus ignis a sole generatus, et sol. rerum
quarum deus est causa, formae ad speciem diuinae uirtutis non perueniunt: cum
diuisim et particulariter recipiant quod in deo simpliciter et uniuersaliter
inuenitur. patet igitur quod de deo et rebus aliis nihil uniuoce dici potest.
amplius. si aliquis effectus ad speciem causae pertingat, praedicationem nominis
uniuoce non consequetur nisi secundum eundem essendi modum eandem specie formam
suscipiat: non enim uniuoce dicitur domus quae est in arte, et in materia,
propter hoc quod forma domus habet esse dissimile utrobique. res autem aliae,
etiam si omnino similem formam consequerentur, non tamen consequuntur secundum
eundem modum essendi: nam nihil est in deo quod non sit ipsum esse diuinum, ut
ex dictis patet, quod in aliis rebus non accidit. impossibile est igitur aliquid
uniuoce de deo et rebus aliis praedicari. adhuc. omne quod de pluribus uniuoce
praedicatur, uel est genus, uel species, uel differentia, uel accidens aut
proprium. de deo autem nihil praedicatur ut genus nec ut differentia, ut supra
ostensum est; et sic nec ut definitio, nec etiam ut species, quae ex genere et
differentia constituitur. nec aliquid ei accidere potest, ut supra demonstratum
est: et ita nihil de eo praedicatur neque ut accidens neque ut proprium; nam
proprium de genere accidentium est. relinquitur igitur nihil de deo et rebus
aliis uniuoce praedicari. item. quod uniuoce de pluribus praedicatur, utroque
illorum ad minus secundum intellectum simplicius est. deo autem neque secundum
rem neque secundum intellectum potest esse aliquid simplicius. nihil igitur
uniuoce de deo et rebus aliis praedicatur. amplius. omne quod de pluribus
praedicatur uniuoce, secundum participationem cuilibet eorum conuenit de quo
praedicatur: nam species participare dicitur genus, et indiuiduum speciem. de
deo autem nihil dicitur per participationem: nam omne quod participatur
determinatur ad modum participati, et sic partialiter habetur et non secundum
omnem perfectionis modum. oportet igitur nihil de deo et rebus aliis uniuoce
praedicari. adhuc. quod praedicatur de aliquibus secundum prius et posterius,
certum est uniuoce non praedicari: nam prius in definitione posterioris
includitur: sicut substantia in definitione accidentis secundum quod est ens. si
igitur diceretur uniuoce ens de substantia et accidente, oporteret quod
substantia etiam poneretur in definitione entis secundum quod de substantia
praedicatur. quod patet esse impossibile. nihil autem de deo et rebus aliis
praedicatur eodem ordine, sed secundum prius et posterius: cum de deo omnia
praedicentur essentialiter, dicitur enim ens quasi ipsa essentia, et bonus quasi
ipsa bonitas; de aliis autem praedicationes fiunt per participationem, sicut
socrates dicitur homo non quia sit ipsa humanitas, sed humanitatem habens.
impossibile est igitur aliquid de deo et rebus aliis uniuoce dici. quod non
omnia nomina dicuntur de deo et creaturis pure aequiuoce. ex praemissis etiam
patet quod non quicquid de deo et rebus aliis praedicatur, secundum puram
aequiuocationem dicitur, sicut ea quae sunt a casu aequiuoca. nam in his quae
sunt a casu aequiuoca, nullus ordo aut respectus attenditur unius ad alterum,
sed omnino per accidens est quod unum nomen diuersis rebus attribuitur: non enim
nomen impositum uni significat ipsum habere ordinem ad aliud. sic autem non est
de nominibus quae de deo dicuntur et creaturis. consideratur enim in huiusmodi
nominum communitate ordo causae et causati, ut ex dictis patet. non igitur
secundum puram aequiuocationem aliquid de deo et rebus aliis praedicatur.
amplius. ubi est pura aequiuocatio, nulla similitudo in rebus attenditur, sed
solum unitas nominis. rerum autem ad deum est aliquis modus similitudinis, ut ex
supra dictis patet. relinquitur igitur quod non dicuntur de deo secundum puram
aequiuocationem. item. quando unum de pluribus secundum puram aequiuocationem
praedicatur, ex uno eorum non possumus duci in cognitionem alterius: nam
cognitio rerum non dependet ex uocibus, sed ex nominum ratione. ex his autem
quae in rebus aliis inueniuntur in diuinorum cognitionem peruenimus, ut ex
dictis patet. non igitur secundum puram aequiuocationem dicuntur huiusmodi de
deo et aliis rebus. adhuc. aequiuocatio nominis processum argumentationis
impedit. si igitur nihil diceretur de deo et creaturis nisi pure aequiuoce,
nulla argumentatio fieri posset procedendo de creaturis ad deum. cuius
contrarium patet ex omnibus loquentibus de diuinis. amplius. frustra aliquod
nomen de aliquo praedicatur nisi per illud nomen aliquid de eo intelligamus. sed
si nomina dicuntur de deo et creaturis omnino aequiuoce, nihil per illa nomina
de deo intelligimus: cum significationes illorum nominum notae sint nobis solum
secundum quod de creaturis dicuntur. frustra igitur diceretur aut probaretur de
deo quod deus est ens, bonus, uel si quid aliud huiusmodi est. si autem dicatur
quod per huiusmodi nomina solum de deo cognoscimus quid non est, ut scilicet ea
ratione dicatur uiuens quia non est de genere rerum inanimatarum et sic de
aliis; ad minus oportebit quod uiuum de deo et creaturis dictum conueniat in
negatione inanimati. et sic non erit pure aequiuocum. quod ea quae dicuntur de
deo et creaturis dicuntur analogice. sic igitur ex dictis relinquitur quod ea
quae de deo et rebus aliis dicuntur, praedicantur neque uniuoce neque aequiuoce,
sed analogice: hoc est, secundum ordinem uel respectum ad aliquid unum. quod
quidem dupliciter contingit: uno modo, secundum quod multa habent respectum ad
aliquid unum: sicut secundum respectum ad unam sanitatem animal dicitur sanum ut
eius subiectum, medicina ut eius effectiuum, cibus ut conseruatiuum, urina ut
signum. alio modo, secundum quod duorum attenditur ordo uel respectus, non ad
aliquid alterum, sed ad unum ipsorum: sicut ens de substantia et accidente
dicitur secundum quod accidens ad substantiam respectum habet, non quod
substantia et accidens ad aliquid tertium referantur. huiusmodi igitur nomina de
deo et rebus aliis non dicuntur analogice secundum primum modum, oporteret enim
aliquid deo ponere prius: sed modo secundo. in huiusmodi autem analogica
praedicatione ordo attenditur idem secundum nomen et secundum rem quandoque,
quandoque uero non idem. nam ordo nominis sequitur ordinem cognitionis: quia est
signum intelligibilis conceptionis. quando igitur id quod est prius secundum
rem, inuenitur etiam cognitione prius, idem inuenitur prius et secundum nominis
rationem et secundum rei naturam: sicut substantia est prior accidente et
natura, inquantum substantia est causa accidentis; et cognitione, inquantum
substantia in definitione accidentis ponitur. et ideo ens dicitur prius de
substantia quam de accidente et secundum rei naturam et secundum nominis
rationem. quando uero id quod est prius secundum naturam, est posterius secundum
cognitionem, tunc in analogicis non est idem ordo secundum rem et secundum
nominis rationem: sicut uirtus sanandi quae est in sanatiuis, prior est
naturaliter sanitate quae est in animali, sicut causa effectu; sed quia hanc
uirtutem per effectum cognoscimus, ideo etiam ex effectu nominamus. et inde est
quod sanatiuum est prius ordine rei, sed animal dicitur per prius sanum secundum
nominis rationem. sic igitur, quia ex rebus aliis in dei cognitionem peruenimus,
res nominum de deo et rebus aliis dictorum per prius est in deo secundum suum
modum, sed ratio nominis per posterius. unde et nominari dicitur a suis
causatis. quod plura nomina dicta de deo non sunt synonyma. ostenditur etiam ex
dictis quod, quamuis nomina de deo dicta eandem rem significent, non tamen sunt
synonyma: quia non significant rationem eandem. nam sicut diuersae res uni
simplici rei quae deus est similantur per formas diuersas, ita intellectus
noster per diuersas conceptiones ei aliqualiter similatur, inquantum per
diuersas perfectiones creaturarum in ipsum cognoscendum perducitur. et ideo de
uno, intellectus noster multa concipiens non est falsus neque uanus: quia illud
simplex esse diuinum huiusmodi est ut ei secundum formas multiplices aliqua
similari possint, ut supra ostensum est. secundum autem diuersas conceptiones
diuersa nomina intellectus adinuenit quae deo attribuit. et ita, cum non
secundum eandem rationem attribuantur, constat ea non esse synonyma, quamuis rem
omnino unam significent: non enim est eadem nominis significatio, cum nomen per
prius conceptionem intellectus quam rem intellectam significet. qualiter
intellectus noster de deo propositionem formet. ex hoc etiam ulterius patet quod
intellectus noster de deo simplici non in uanum enuntiationes format componendo
et diuidendo, quamuis deus omnino sit simplex. quamuis namque intellectus noster
in dei cognitionem per diuersas conceptiones deueniat, ut dictum est, intelligit
tamen id quod omnibus eis respondet omnino unum esse: non enim intellectus modum
quo intelligit rebus attribuit intellectis; sicut nec lapidi immaterialitatem,
quamuis eum immaterialiter cognoscat. et ideo rei unitatem proponit per
compositionem uerbalem, quae est identitatis nota, cum dicit, deus est bonus uel
bonitas: ita quod si qua diuersitas in compositione est, ad intellectum
referatur, unitas uero ad rem intellectam. et ex hac ratione quandoque
intellectus noster enuntiationem de deo format cum aliqua diuersitatis nota,
praepositionem interponendo, ut cum dicitur, bonitas est in deo: quia et hic
designatur aliqua diuersitas, quae competit intellectui, et aliqua unitas, quam
oportet ad rem referre. quod deus est bonus. ex perfectione autem diuina, quam
ostendimus, bonitas ipsius concludi potest. id enim quo unumquodque bonum
dicitur, est propria uirtus eius: nam uirtus est uniuscuiusque quae bonum facit
habentem et opus eius bonum reddit. uirtus autem est perfectio quaedam: tunc
enim unumquodque perfectum dicimus quando attingit propriam uirtutem, ut patet
in uii physicorum. ex hoc igitur unumquodque bonum est quod perfectum est. et
inde est quod unumquodque suam perfectionem appetit sicut proprium bonum.
ostensum est autem deum esse perfectum. est igitur bonus. item. ostensum est
supra esse aliquod primum mouens immobile, quod deus est. mouet autem sicut
mouens omnino immobile. quod mouet sicut desideratum. deus igitur, cum sit
primum mouens immobile, est primum desideratum. desideratur autem dupliciter
aliquid: aut quia est bonum; aut quia apparet bonum. quorum primum est quod est
bonum: nam apparens bonum non mouet per seipsum, sed secundum quod habet aliquam
speciem boni; bonum uero mouet per seipsum. primum igitur desideratum, quod deus
est, est uere bonum. adhuc. bonum est quod omnia appetunt: ut philosophus optime
dictum introducit, i ethicorum. omnia autem appetunt esse actu secundum suum
modum: quod patet ex hoc quod unumquodque secundum naturam suam repugnat
corruptioni. esse igitur actu boni rationem constituit: unde et per priuationem
actus a potentia consequitur malum, quod est bono oppositum, ut per philosophum
patet, in ix metaphysicae. deus autem est ens actu non in potentia, ut supra
ostensum est. est igitur uere bonus. amplius. communicatio esse et bonitatis ex
bonitate procedit. quod quidem patet et ex ipsa natura boni, et ex eius ratione.
naturaliter enim bonum uniuscuiusque est actus et perfectio eius. unumquodque
autem ex hoc agit quod actu est. agendo autem esse et bonitatem in alia
diffundit. unde et signum perfectionis est alicuius quod simile possit
producere: ut patet per philosophum in iu meteororum. ratio uero boni est ex hoc
quod est appetibile. quod est finis. qui etiam mouet agentem ad agendum. propter
quod dicitur bonum esse diffusiuum sui et esse. haec autem diffusio deo
competit: ostensum enim est supra quod aliis est causa essendi, sicut per se ens
necesse. est igitur uere bonus. hinc est quod in psalmo dicitur: quam bonus
israel deus his qui recto sunt corde. et thren. 3-25 dicitur: bonus est dominus
sperantibus in se, animae quaerenti illum. quod deus est ipsa bonitas. ex his
autem haberi potest quod deus sit sua bonitas. esse enim actu in unoquoque est
bonum ipsius. sed deus non solum est ens actu, sed est ipsum suum esse, ut supra
ostensum est. est igitur ipsa bonitas, non tantum bonus. praeterea. perfectio
uniuscuiusque est bonitas eius, ut ostensum est. perfectio autem diuini esse non
attenditur secundum aliquid additum supra ipsum, sed quia ipsum secundum seipsum
perfectum est, ut supra ostensum est. bonitas igitur dei non est aliquid additum
suae substantiae, sed sua substantia est sua bonitas. item. unumquodque bonum
quod non est sua bonitas, participatiue dicitur bonum. quod autem per
participationem dicitur, aliquid ante se praesupponit, a quo rationem suscipit
bonitatis. hoc autem in infinitum non est possibile abire: quia in causis
finalibus non proceditur in infinitum, infinitum enim repugnat fini; bonum autem
rationem finis habet. oportet igitur deuenire ad aliquod bonum primum, quod non
participatiue sit bonum per ordinem ad aliquid aliud, sed sit per essentiam suam
bonum. hoc autem deus est. est igitur deus sua bonitas. item. id quod est
participare aliquid potest, ipsum autem esse nihil: quod enim participat
potentia est, esse autem actus est. sed deus est ipsum esse, ut probatum est.
non est igitur bonus participatiue, sed essentialiter. amplius. omne simplex
suum esse et id quod est unum habet: nam, si sit aliud et aliud, iam simplicitas
tolletur. deus autem est omnino simplex, ut ostensum est. igitur ipsum esse
bonum non est aliud quam ipse. est igitur sua bonitas. per eadem etiam patet
quod nullum aliud bonum est sua bonitas. propter quod dicitur matth. 19-17: nemo
bonus nisi solus deus. quod in deo non potest esse malum. ex hoc autem manifeste
apparet quod in deo non potest esse malum. esse enim et bonitas, et omnia quae
per essentiam dicuntur, nihil praeter se habent admixtum: licet id quod est uel
bonum possit aliquid praeter esse et bonitatem habere. nihil enim prohibet quod
est uni perfectioni suppositum, etiam alii supponi, sicut quod est corpus potest
esse album et dulce: unaquaeque autem natura suae rationis termino concluditur,
ut nihil extraneum intra se capere possit. deus autem est bonitas, non solum
bonus, ut ostensum est. non potest igitur in eo esse aliquid non bonitas. et ita
malum in eo omnino esse non potest. amplius. id quod est oppositum essentiae
alicuius rei, sibi omnino conuenire non potest dum manet: sicut homini non
potest conuenire irrationalitas uel insensibilitas nisi homo esse desistat. sed
diuina essentia est ipsa bonitas, ut ostensum est. ergo malum, quod est bono
oppositum, in eo locum habere non potest nisi esse desisteret. quod est
impossibile: cum sit aeternus, ut supra ostensum est. adhuc. cum deus sit suum
esse, nihil participatiue de ipso dici potest, ut patet ex ratione supra
inducta. si igitur malum de ipso dicatur; non dicetur participatiue, sed
essentialiter. sic autem malum de nullo dici potest ut sit essentia alicuius: ei
enim esse deficeret, quod bonum est, ut ostensum est; in malitia autem non
potest esse aliquid extraneum admixtum, sicut nec in bonitate. malum igitur de
deo dici non potest. item. malum bono oppositum est. ratio autem boni in
perfectione consistit. ergo ratio mali in imperfectione. defectus autem uel
imperfectio in deo, qui est uniuersaliter perfectus, esse non potest, ut supra
ostensum est. in deo igitur malum esse non potest. praeterea. perfectum est
aliquid secundum quod est actu. ergo imperfectum erit secundum quod est
deficiens ab actu. ergo malum uel priuatio est, uel priuationem includit.
priuationis autem subiectum est potentia. haec autem in deo esse non potest.
igitur nec malum. praeterea. si bonum est quod ab omnibus appetitur, igitur
malum unaquaeque natura refugit inquantum huiusmodi. quod autem inest alicui
contra motum naturalis appetitus, est uiolentum et praeter naturam. malum igitur
in unoquoque est uiolentum et praeter naturam secundum quod est ei malum: etsi
possit ei esse naturale secundum aliquid eius in rebus compositis. deus autem
compositus non est, nec aliquid esse potest in eo uiolentum uel praeter naturam,
ut ostensum est. malum igitur in deo esse non potest. hoc etiam sacra scriptura
confirmat. dicitur enim prima canonica ioannis: deus lux est, et tenebrae in eo
non sunt ullae. et in iob 34-10: absit a deo impietas, et ab omnipotente
iniquitas. quod deus est omnis boni bonum. ostenditur etiam ex praedictis quod
deus sit omnis boni bonum. bonitas enim uniuscuiusque est perfectio ipsius, ut
dictum est. deus autem, cum sit simpliciter perfectus, sua perfectione omnes
rerum perfectiones comprehendit, ut ostensum est. sua igitur bonitas omnes
bonitates comprehendit. et ita est omnis boni bonum. item. quod per
participationem dicitur aliquale, non dicitur tale nisi inquantum habet quandam
similitudinem eius quod per essentiam dicitur: sicut ferrum dicitur ignitum
inquantum quandam similitudinem ignis participat. sed deus est bonus per
essentiam, omnia uero alia per participationem, ut ostensum est. igitur nihil
dicetur bonum nisi inquantum habet aliquam similitudinem diuinae bonitatis. est
igitur ipse bonum omnis boni. adhuc. cum unumquodque appetibile sit propter
finem; boni autem ratio consistat in hoc quod est appetibile: oportet quod
unumquodque dicatur bonum uel quia est finis, uel quia ordinatur ad finem. finis
igitur ultimus est a quo omnia rationem boni accipiunt. hoc autem deus est, ut
infra probabitur. est igitur deus omnis boni bonum. hinc est quod dominus, suam
uisionem moysi promittens, dicit, exodi 33-19: ego ostendam tibi omne bonum. et
sap. 8, dicitur de diuina sapientia: uenerunt mihi omnia bona pariter cum illa.
quod deus sit summum bonum. ex hoc autem ostenditur quod deus sit summum bonum.
nam bonum uniuersale praeminet cuilibet bono particulari, sicut bonum gentis est
melius quam bonum unius: bonitas enim totius et perfectio praeminet bonitati et
perfectioni partis. sed diuina bonitas comparatur ad omnia alia sicut uniuersale
bonum ad particulare: cum sit omnis boni bonum, ut ostensum est. est igitur ipse
summum bonum. praeterea. id quod per essentiam dicitur, uerius dicitur quam id
quod est per participationem dictum. sed deus est bonus per suam essentiam, alia
uero per participationem, ut ostensum est. est igitur ipse summum bonum. item.
quod est maximum in unoquoque genere est causa aliorum quae sunt in illo genere:
causa enim potior est effectu. ex deo autem omnia habent rationem boni, ut
ostensum est. est igitur ipse summum bonum. amplius. sicut albius est quod est
nigro impermixtius, ita melius est quod est malo impermixtius. sed deus est
maxime malo impermixtus: quia in eo nec actu nec potentia malum esse potest, et
hoc ei ex sua natura competit, ut ostensum est. est igitur ipse summum bonum.
hinc est quod dicitur 1 reg. 2-2: non est sanctus ut est dominus. quod deus est
unus. hoc autem ostenso, manifestum est deum non esse nisi unum. non enim
possibile est esse duo summe bona. quod enim per superabundantiam dicitur, in
uno tantum inuenitur. deus autem est summum bonum, ut ostensum est. deus igitur
est unus. praeterea. ostensum est deum esse omnino perfectum, cui nulla
perfectio desit. si igitur sunt plures dii, oportet esse plura huiusmodi
perfecta. hoc autem est impossibile: nam si nulli eorum deest aliqua perfectio,
nec aliqua imperfectio admiscetur, quod requiritur ad hoc quod aliquid sit
simpliciter perfectum, non erit in quo ad inuicem distinguantur. impossibile est
igitur plures deos ponere. item. quod sufficienter fit uno posito, melius est
per unum fieri quam per multa. sed rerum ordo est sicut melius potest esse: non
enim potentia agentis primi deest potentiae quae est in rebus ad perfectionem.
sufficienter autem omnia complentur reducendo in unum primum principium. non est
igitur ponere plura principia. amplius. impossibile est unum motum continuum et
regularem a pluribus motoribus esse. nam, si simul mouent, nullus eorum est
perfectus motor, sed omnes se habent loco unius perfecti motoris: quod non
competit in primo motore, perfectum enim est prius imperfecto. si autem non
simul moueant, quilibet eorum est quandoque mouens et quandoque non. ex quo
sequitur quod motus non sit continuus neque regularis. motus enim continuus et
unus est ab uno motore. motor etiam qui non semper mouet, irregulariter
inuenitur mouere: sicut patet in motoribus inferioribus, in quibus motus
uiolentus in principio intenditur et in fine remittitur, motus autem naturalis e
conuerso. sed primus motus est unus et continuus, ut a philosophis probatum est.
ergo oportet eius motorem primum esse unum. adhuc. substantia corporalis
ordinatur ad spiritualem sicut ad suum bonum: nam est in ista bonitas plenior,
cui corporalis substantia intendit assimilari, cum omne quod est desideret
optimum quantum possibile est. sed omnes motus corporalis creaturae inueniuntur
reduci ad unum primum, praeter quem non est alius primus qui nullo modo
reducatur in ipsum. ergo praeter substantiam spiritualem quae est finis primi
motus, non est aliqua quae non reducatur in ipsam. hoc autem nomine dei
intelligimus. non est igitur nisi unus deus. amplius. omnium diuersorum
ordinatorum ad inuicem, ordo eorum ad inuicem est propter ordinem eorum ad
aliquid unum: sicut ordo partium exercitus ad inuicem est propter ordinem totius
exercitus ad ducem. nam quod aliqua diuersa in habitudine aliqua uniuntur, non
potest esse ex propriis naturis secundum quod sunt diuersa: quia ex hoc magis
disiungerentur. nec potest esse ex diuersis ordinantibus: quia non posset esse
quod unum ordinem intenderent ex seipsis secundum quod sunt diuersi. et sic uel
ordo multorum ad inuicem est per accidens: uel oportet reducere ad aliquod unum
primum ordinans, qui ad finem quem intendit omnia alia ordinat. omnes autem
partes huius mundi inueniuntur ordinatae ad inuicem, secundum quod quaedam a
quibusdam iuuantur sicut corpora inferiora mouentur per superiora, et haec per
substantias incorporeas, ut ex supra dictis patet. nec hoc est per accidens: cum
sit semper uel in maiori parte. igitur totus hic mundus non habet nisi unum
ordinatorem et gubernatorem. sed praeter hunc mundum non est alius. non est
igitur nisi unus omnium rerum gubernator, quem deum dicimus. adhuc. si sunt duo
quorum utrumque est necesse-esse, oportet quod conueniant in intentione
necessitatis essendi. oportet igitur quod distinguantur per aliquid quod additur
uni tantum, uel utrique. et sic oportet uel alterum uel utrumque esse
compositum. nullum autem compositum est necesse-esse, per seipsum, sicut supra
ostensum est. impossibile est igitur esse plura quorum utrumque sit
necesse-esse. et sic nec plures deos. amplius. illud in quo differunt, ex quo
ponuntur conuenire in necessitate essendi, aut requiritur ad complementum
necessitatis essendi aliquo modo, aut non. si non requiritur, ergo est aliquid
accidentale: quia omne quod aduenit rei nihil faciens ad esse ipsius, est
accidens. ergo hoc accidens habet causam. aut ergo essentiam eius quod est
necesse-esse, aut aliquid aliud. si essentiam eius, cum ipsa necessitas essendi
sit essentia eius, ut ex supra dictis patet, necessitas essendi erit causa
illius accidentis. sed necessitas essendi inuenitur in utroque. ergo utrumque
habebit illud accidens. et sic non distinguentur secundum illud. si autem causa
illius accidentis sit aliquid aliud, nisi ergo illud aliud esset, hoc accidens
non esset. et nisi hoc accidens esset, distinctio praedicta non esset. ergo,
nisi esset illud aliud, ista duo quae ponuntur necesse-esse, non essent duo sed
unum. ergo esse proprium utriusque est dependens ab altero. et sic neutrum est
necesse-esse per seipsum. si autem illud in quo distinguuntur sit necessarium ad
necessitatem essendi complendam, aut hoc erit quia illud includitur in ratione
necessitatis essendi, sicut animatum includitur in definitione animalis: aut hoc
erit quia necessitas essendi specificatur per illud, sicut animal completur per
rationale. si primo modo, oportet quod, ubicumque sit necessitas essendi, sit
illud quod in eius ratione includitur: sicut cuicumque conuenit animal, conuenit
animatum. et sic, cum ambobus praedictis attribuatur necessitas essendi,
secundum illud distingui non poterunt. si autem secundo modo, hoc iterum esse
non potest. nam differentia specificans genus non complet generis rationem, sed
per eam acquiritur generi esse in actu: ratio enim animalis completa est ante
additionem rationalis, sed non potest esse animal actu nisi sit rationale uel
irrationale. sic ergo aliquid complet necessitatem essendi quantum ad esse in
actu et non quantum ad intentionem necessitatis essendi. quod est impossibile,
propter duo. primo, quia eius quod est necesse-esse, sua quidditas est suum
esse, ut supra probatum est. secundo, quia sic necesse-esse acquireret esse per
aliquid aliud: quod est impossibile. non est igitur possibile ponere plura
quorum quodlibet sit necesse-esse per seipsum. adhuc. si sunt duo dii, aut hoc
nomen deus de utroque praedicatur uniuoce, aut aequiuoce. si aequiuoce, hoc est
praeter intentionem praesentem: nam nihil prohibet rem quamlibet quolibet nomine
aequiuoce nominari, si usus loquentium admittat. si autem dicatur uniuoce,
oportet quod de utroque praedicetur secundum unam rationem. et sic oportet quod
in utroque sit una natura secundum rationem. aut igitur haec natura est in
utroque secundum unum esse, aut secundum aliud et aliud. si secundum unum, ergo
non erunt duo sed unum tantum: duorum enim non est unum esse si substantialiter
distinguantur. si autem est aliud et aliud esse in utroque, ergo neutri erit sua
quidditas suum esse. sed hoc oportet in deo ponere, ut probatum est. ergo
neutrum illorum duorum est hoc quod intelligimus nomine dei. sic igitur
impossibile est ponere duos deos. amplius. nihil eorum quae conueniunt huic
signato inquantum est hoc signatum, possibile est alii conuenire: quia
singularitas alicuius rei non est alteri praeter ipsum singulare. sed ei quod
est necesse-esse sua necessitas essendi conuenit inquantum est hoc signatum.
ergo impossibile est quod alicui alteri conueniat. et sic impossibile est quod
sint plura quorum quodlibet sit necesse-esse. et per consequens impossibile est
esse plures deos. probatio mediae: si enim illud quod est necesse-esse non est
hoc signatum inquantum est necesse-esse, oportet quod designatio sui esse non
sit necessaria secundum se, sed ex alio dependeat. unumquodque autem secundum
quod est actu est distinctum ab omnibus aliis: quod est esse hoc signatum. ergo
quod est necesse-esse dependet ab alio quantum ad hoc quod est esse in actu.
quod est contra rationem eius quod est necesse-esse. oportet igitur quod id quod
est necesse-esse sit necesse-esse secundum hoc quod est hoc signatum. adhuc.
natura significata hoc nomine deus aut est per seipsam indiuiduata in hoc deo,
aut per aliquid aliud. si per aliud oportet quod sit ibi compositio. si per
seipsam, ergo impossibile est quod alteri conueniat: illud enim quod est
indiuiduationis principium, non potest esse pluribus commune. impossibile igitur
est esse plures deos. amplius. si sunt plures dii, oportet quod natura deitatis
non sit una numero in utroque. oportet igitur esse aliquid distinguens naturam
diuinam in hoc et in illo. sed hoc est impossibile: quia natura diuina non
recipit additionem neque differentiarum essentialium neque accidentium, ut supra
ostensum est; nec etiam natura diuina est forma alicuius materiae, ut possit
diuidi ad materiae diuisionem. impossibile est igitur esse plures deos. item.
esse proprium uniuscuiusque rei est tantum unum. sed ipse deus est esse suum, ut
supra ostensum est. impossibile est igitur esse nisi unum deum. adhuc. secundum
hunc modum res habet esse quo possidet unitatem: unde unumquodque suae diuisioni
pro posse repugnat, ne per hoc in non esse tendat. sed diuina natura est
potissime habens esse. est igitur in ea maxima unitas. nullo igitur modo in
plura distinguitur. amplius. in unoquoque genere uidemus multitudinem ab aliqua
unitate procedere: et ideo in quolibet genere inuenitur unum primum, quod est
mensura omnium quae in illo genere inueniuntur. quorumcumque igitur inuenitur in
aliquo uno conuenientia, oportet quod ab aliquo uno principio dependeant. sed
omnia in esse conueniunt. oportet igitur esse unum tantum quod est rerum omnium
principium. quod deus est. item. in quolibet principatu ille qui praesidet
unitatem desiderat: unde inter principatus est potissima monarchia, siue regnum.
multorum etiam membrorum unum est caput: ac per hoc euidenti signo apparet ei
cui conuenit principatus, unitatem deberi. unde et deum, qui est omnium causa,
oportet unum simpliciter confiteri. hanc autem confessionem diuinae unitatis
etiam ex sacris eloquiis accipere possumus. nam deut. 6-4 dicitur: audi, israel,
dominus deus tuus deus unus est; et exod. 20-3: non erunt tibi dii alii praeter
me; et ephes. 4-5: unus dominus, una fides, etc.. hac autem ueritate repelluntur
gentiles deorum multitudinem confitentes. quamuis plures eorum unum deum summum
esse dicerent, a quo omnes alios quos deos nominabant causatos esse asserebant,
omnibus substantiis sempiternis diuinitatis nomen adscribentes, et praecipue
ratione sapientiae et felicitatis et rerum gubernationis. quae quidem consuetudo
loquendi etiam in sacra scriptura inuenitur, dum sancti angeli, aut etiam
homines uel iudices, dii nominantur; sicut illud psalmi: non est similis tibi in
diis, domine; et alibi, ego dixi, dii estis; et multa huiusmodi per uaria
scripturae loca inueniuntur. unde magis huic ueritati uidentur contrarii
manichaei, duo prima ponentes principia, quorum alterum alterius causa non sit.
hanc etiam ueritatem ariani suis erroribus impugnauerunt, dum confitentur patrem
et filium non unum, sed plures deos esse: cum tamen filium uerum deum
auctoritate scripturae credere cogantur. quod deus est infinitus. cum autem
infinitum quantitatem sequatur, ut philosophi tradunt, non potest infinitas deo
attribui ratione multitudinis: cum ostensum sit solum unum deum esse, nullamque
in eo compositionem uel partium uel accidentium inueniri. secundum etiam
quantitatem continuam infinitus dici non potest: cum ostensum sit eum
incorporeum esse. relinquitur igitur inuestigare an secundum spiritualem
magnitudinem esse infinitum ei conueniat. quae quidem spiritualis magnitudo
quantum ad duo attenditur: scilicet quantum ad potentiam; et quantum ad propriae
naturae bonitatem siue completionem. dicitur enim aliquid magis uel minus album
secundum modum quo in eo sua albedo completur. pensatur etiam magnitudo uirtutis
ex magnitudine actionis uel factorum. harum autem magnitudinem una aliam
consequitur: nam ex hoc ipso quo aliquid actu est, actiuum est; secundum igitur
modum quo in actu suo completur, est modus magnitudinis suae uirtutis. et sic
relinquitur res spirituales magnas dici secundum modum suae completionis: nam et
augustinus dicit quod in his quae non mole magna sunt, idem est esse maius quod
melius. ostendendum est igitur secundum huius magnitudinis modum deum infinitum
esse. non autem sic ut infinitum priuatiue accipiatur, sicut in quantitate
dimensiua uel numerali: nam huiusmodi quantitas nata est finem habere; unde
secundum subtractionem eius quod sunt nata habere, infinita dicuntur; et propter
hoc in eis infinitum imperfectionem designat. sed in deo infinitum negatiue
tantum intelligitur: quia nullus est perfectionis suae terminus siue finis, sed
est summe perfectum. et sic deo infinitum attribui debet. omne namque quod
secundum suam naturam finitum est, ad generis alicuius rationem determinatur.
deus autem non est in aliquo genere, sed eius perfectio omnium generum
perfectiones continet, ut supra ostensum est. est igitur infinitus. amplius.
omnis actus alteri inhaerens terminationem recipit ex eo in quo est: quia quod
est in altero, est in eo per modum recipientis. actus igitur in nullo existens
nullo terminatur: puta, si albedo esset per se existens, perfectio albedinis in
ea non terminaretur, quominus haberet quicquid de perfectione albedinis haberi
potest. deus autem est actus nullo modo in alio existens: quia nec est forma in
materia, ut probatum est; nec esse suum inhaeret alicui formae uel naturae, cum
ipse sit suum esse, ut supra ostensum est. relinquitur igitur ipsum esse
infinitum. adhuc. in rebus inuenitur aliquid quod est potentia tantum, ut
materia prima; aliquid quod est actus tantum, ut deus, sicut supra ostensum est;
aliquid quod est actu et potentia, sicut res ceterae. sed potentia, cum dicatur
ad actum, non potest actum excedere, sicut nec in unoquoque, ita nec
simpliciter. cum igitur materia prima sit infinita in sua potentialitate,
relinquitur quod deus, qui est actus purus, sit infinitus in sua actualitate.
item. tanto actus aliquis perfectior est, quanto minus habet potentiae
permixtum. unde omnis actus cui permiscetur potentia, habet terminum suae
perfectionis: cui autem non permiscetur aliqua potentia, est absque termino
perfectionis. deus autem est actus purus absque omni potentia, ut supra ostensum
est. est igitur infinitus. amplius. ipsum esse absolute consideratum infinitum
est: nam ab infinitis et infinitis modis participari possibile est. si igitur
alicuius esse sit finitum, oportet quod limitetur esse illud per aliquid aliud
quod sit aliqualiter causa illius esse. sed esse diuini non potest esse aliqua
causa: quia ipse est necesse per seipsum. igitur esse suum est infinitum, et
ipse infinitus. adhuc. omne quod habet aliquam perfectionem, tanto est
perfectius quanto illam perfectionem plenius participat. sed non potest esse
aliquis modus, nec etiam cogitari, quo plenius habeatur aliqua perfectio quam ab
eo quod per suam essentiam est perfectum et cuius essentia est sua bonitas. hoc
autem deus est. nullo igitur modo potest cogitari aliquid melius uel perfectius
deo. est igitur infinitus in bonitate. amplius. intellectus noster ad infinitum
in intelligendo extenditur: cuius signum est quod, qualibet quantitate finita
data, intellectus noster maiorem excogitare potest. frustra autem esset haec
ordinatio intellectus ad infinitum nisi esset aliqua res intelligibilis
infinita. oportet igitur esse aliquam rem intelligibilem infinitam, quam oportet
esse maximam rerum. et hanc dicimus deum. deus igitur est infinitus. item.
effectus non potest extendi ultra suam causam. intellectus autem noster non
potest esse nisi a deo, qui est prima omnium causa. non igitur potest aliquid
cogitare intellectus noster maius deo. si igitur omni finito potest aliquid
maius cogitare, relinquitur deum finitum non esse. amplius. uirtus infinita non
potest esse in essentia finita: quia unumquodque agit per suam formam, quae uel
est essentia eius uel pars essentiae; uirtus autem principium actionis nominat.
sed deus non habet uirtutem actiuam finitam: mouet enim in tempore infinito,
quod non potest esse nisi a uirtute infinita, ut supra ostensum est. relinquitur
igitur dei essentiam esse infinitam. haec autem ratio est secundum ponentes
aeternitatem mundi. qua non posita, adhuc magis confirmatur opinio de infinitate
diuinae uirtutis. nam unumquodque agens tanto est uirtuosius in agendo quanto
potentiam magis remotam ab actu in actum reducit: sicut maiori uirtute opus est
ad calefaciendum aquam quam aerem. sed id quod omnino non est, infinite distat
ab actu, nec est aliquo modo in potentia. igitur, si mundus factus est postquam
omnino prius non erat, oportet factoris uirtutem esse infinitam. haec autem
ratio, etiam secundum eos qui ponunt aeternitatem mundi, ualet ad probandum
infinitatem diuinae uirtutis. confitentur enim deum esse causam mundanae
substantiae, quamuis eam sempiternam arbitrentur, dicentes hoc modo deum
aeternum sempiterni mundi causam existere sicut pes ab aeterno fuisset causa
uestigii si ab aeterno fuisset impressus in puluere. hac autem positione facta,
secundum rationem praedictam nihilominus sequitur dei uirtutem esse infinitam.
nam siue ex tempore, secundum nos, siue ab aeterno, secundum eos, produxerit,
nihil esse potest in re quod ipse non produxerit: cum sit uniuersale essendi
principium. et sic, nulla praesupposita materia uel potentia, produxit. oportet
autem proportionem uirtutis actiuae accipere secundum proportionem potentiae
passiuae: nam, quanto potentia passiua maior praeexistit uel praeintelligitur,
tanto maiori uirtute actiua in actum completur. relinquitur igitur, cum uirtus
finita producat aliquem effectum praesupposita potentia materiae, quod dei
uirtus, quae nullam potentiam praesupponit, non sit finita, sed infinita: et ita
essentia infinita. amplius. unaquaeque res tanto est diuturnior quanto eius esse
causa est efficacior. illud igitur cuius diuturnitas est infinita, oportet quod
habeat esse per causam efficaciae infinitae. sed diuturnitas dei est infinita:
ostensum est enim supra ipsum esse aeternum. cum igitur non habeat, aliam causam
sui esse praeter seipsum, oportet ipsum esse infinitum. huic autem ueritati
sacrae scripturae auctoritas testimonium perhibet. ait namque psalmista: magnus
dominus et laudabilis nimis, et magnitudinis eius non est finis. huic etiam
ueritati attestantur antiquissimorum philosophorum dicta, qui omnes infinitum
posuerunt primum rerum principium, quasi ab ipsa ueritate coacti. propriam enim
uocem ignorabant, aestimantes, infinitatem primi principii ad modum quantitatis
discretae, secundum democritum, qui posuit atomos infinitos rerum principia, et
secundum anaxagoram, qui posuit infinitas partes consimiles principia rerum; uel
ad modum quantitatis continuae, secundum illos qui posuerunt aliquod elementum,
uel confusum aliquod infinitum corpus, esse primum omnium principium. sed cum
ostensum sit per sequentium philosophorum studium quod non est aliquod corpus
infinitum; et huic coniungatur quod oportet esse primum principium aliquo modo
infinitum: concluditur quod neque est corpus neque uirtus in corpore infinitum
quod est primum principium. quod deus est intelligens. ex praemissis autem
ostendi potest quod deus sit intelligens. ostensum enim est supra quod in
mouentibus et motis non est possibile in infinitum procedere, sed oportet
mobilia omnia reducere, ut probabile est, in unum primum mouens seipsum. mouens
autem seipsum se mouet per appetitum et apprehensionem: sola enim huiusmodi
inueniuntur seipsa mouere, utpote in quibus est moueri et non moueri. pars
igitur mouens in primo mouente seipsum oportet et quod sit appetens et
apprehendens. in motu autem qui est per appetitum et apprehensionem, appetens et
apprehendens est mouens motum: appetibile autem et apprehensum est mouens non
motum. cum igitur id quod est omnium primum mouens, quod deum dicimus, sit
mouens omnino non motum, oportet quod comparetur ad motorem qui est pars
mouentis seipsum sicut appetibile ad appetentem. non autem sicut appetibile
sensuali appetitu: nam appetitus sensibilis non est boni simpliciter, sed huius
particulati boni, cum et apprehensio sensus non sit nisi particularis; id autem
quod est bonum et appetibile simpliciter, est prius eo quod est bonum et
appetibile ut hic et nunc. oportet igitur primum mouens esse appetibile ut
intellectum. et ita oportet mouens quod appetit ipsum, esse intelligens. multo
igitur magis et ipsum primum appetibile erit intelligens: quia appetens ipsum
fit intelligens actu per hoc quod ei tamquam intelligibili unitur. oportet
igitur deum esse intelligentem facta suppositione quod primum motum moueat
seipsum, ut philosophi uoluerunt. adhuc. idem necesse est sequi si fiat reductio
mobilium non in aliquod primum mouens seipsum, sed in mouens omnino immobile.
nam primum mouens est uniuersale principium motus. oportet igitur, cum omne
mouens moueat per aliquam formam quam intendit in mouendo, quod forma per quam
mouet primum mouens, sit uniuersalis forma et uniuersale bonum. forma autem per
modum uniuersalem non inuenitur nisi in intellectu. oportet igitur primum
mouens, quod deus est, esse intelligens. amplius. in nullo ordine mouentium
inuenitur quod mouens per intellectum sit instrumentum eius quod mouet absque
intellectu, sed magis e conuerso. omnia autem mouentia quae sunt in mundo,
comparantur ad primum mouens, quod deus est, sicut instrumenta ad agens
principale. cum igitur in mundo inueniantur multa mouentia per intellectum,
impossibile est quod primum mouens moueat absque intellectu. necesse est igitur
deum esse intelligentem. item. ex hoc aliqua res est intelligens quod est sine
materia: cuius signum est quod formae fiunt intellectae in actu per
abstractionem a materia. unde et intellectus est uniuersalium et non
singularium: quia materia est indiuiduationis principium. formae autem
intellectae in actu fiunt unum cum intellectu actu intelligente. unde, si ex hoc
sunt formae intellectae in actu quod sunt sine materia, oportet rem aliquam ex
hoc esse intelligentem quod est sine materia. ostensum est autem supra deum esse
omnino immaterialem. est igitur intelligens. adhuc. deo nulla perfectio deest
quae in aliquo genere entium inueniatur, ut supra ostensum est: nec ex hoc
aliqua compositio in eo consequitur, ut etiam ex superioribus patet. inter
perfectiones autem rerum potissima est quod aliquid sit intellectiuum: nam per
hoc ipsum est quodammodo omnia, habens in se omnium perfectionem. deus igitur
est intelligens. item. omne quod tendit determinate in aliquem finem, aut ipsum
praestituit sibi finem, aut praestituitur ei finis ab alio: alias non magis in
hunc quam in illum finem tenderet. naturalia autem tendunt in fines
determinatos: non enim a casu naturales utilitates consequuntur: sic enim non
essent semper aut in pluribus, sed raro; horum enim est casus. cum ergo ipsa non
praestituant sibi finem, quia rationem finis non cognoscunt; oportet quod eis
praestituatur finis ab alio, qui sit naturae institutor. hic autem est qui
praebet omnibus esse, et est per seipsum necesse-esse, quem deum dicimus, ut ex
supra dictis patet. non autem posset naturae finem praestituere nisi
intelligeret. deus igitur est intelligens. amplius. omne quod est imperfectum,
deriuatur ab aliquo perfecto: nam perfecta naturaliter sunt priora imperfectis,
sicut actus potentia. sed formae in rebus particularibus existentes sunt
imperfectae: quia partialiter, et non secundum communitatem suae rationis.
oportet igitur quod deriuentur ab aliquibus formis perfectis et non
particulatis. tales autem formae esse non possunt nisi intellectae: cum non
inueniatur aliqua forma in sua uniuersalitate nisi in intellectu. et per
consequens oportet eas esse intelligentes, si sint subsistentes: sic enim solum
possunt esse operantes. deum igitur, qui est actus primus subsistens, a quo
omnia alia deriuantur, oportet esse intelligentem. hanc autem ueritatem etiam
fides catholica confitetur. dicitur enim iob 9-4 de deo: sapiens corde est et
fortis robore. et 12-16: apud ipsum est fortitudo et sapientia. in psalmo:
mirabilis facta est scientia tua ex me. et rom. 11-33: o altitudo diuitiarum
sapientiae et scientiae dei. huius autem fidei ueritas in tantum apud homines
inualuit ut ab intelligendo nomen dei imponerent: nam theos, quod secundum
graecos deum significat, dicitur a theasthe, quod est considerare uel uidere.
quod intelligere dei est sua essentia. ex hoc autem quod deus est intelligens,
sequitur quod suum intelligere sit sua essentia. intelligere enim est actus
intelligentis in ipso existens, non in aliud extrinsecum transiens, sicut
calefactio transit in calefactum: non enim aliquid patitur intelligibile ex hoc
quod intelligitur, sed intelligens perficitur. quicquid autem est in deo, est
diuina essentia. intelligere ergo dei est diuina essentia, et diuinum esse, et
ipse deus: nam deus est sua essentia et suum esse. praeterea. intelligere
comparatur ad intellectum sicut esse ad essentiam. sed esse diuinum est eius
essentia, ut supra probatum est. ergo et intelligere diuinum eius intellectus.
intellectus autem diuinus est dei essentia: alias esset accidens deo. oportet
igitur quod intelligere diuinum sit eius essentia. amplius. actus secundus est
perfectior quam actus primus: sicut consideratio quam scientia. scientia autem
uel intellectus dei est ipsa eius essentia, si est intelligens, ut ostensum est:
cum nulla perfectio conueniat ei participatiue, sed per essentiam, ut ex
superioribus patet. si igitur sua consideratio non sit sua essentia, aliquid
erit sua essentia nobilius et perfectius. et sic non erit in fine perfectionis
et bonitatis. unde non erit primum. adhuc. intelligere est actus intelligentis.
si igitur deus intelligens non sit suum intelligere, oportet quod comparetur ad
ipsum sicut potentia ad actum. et ita in deo erit potentia et actus. quod est
impossibile, ut supra probatum est. item. omnis substantia est propter suam
operationem. si igitur operatio dei sit aliud quam diuina substantia, erit finis
eius aliquid aliud a se. et sic deus non erit sua bonitas: cum bonum cuiuslibet
sit finis eius. si autem diuinum intelligere est eius esse, necesse est quod
intelligere eius sit simplex, aeternum et inuariabile, et actu tantum existens,
et omnia quae de diuino esse probata sunt. non est igitur deus in potentia
intelligens, aut de nouo aliquid intelligere incipiens, uel quamcumque
mutationem aut compositionem in intelligendo habens. quod deus per nihil aliud
intelligit quam per suam essentiam. ex his autem quae supra ostensa sunt,
euidenter apparet quod intellectus diuinus nulla alia specie intelligibili
intelligat quam sua essentia. species enim intelligibilis principium formale est
intellectualis operationis: sicut forma cuiuslibet agentis principium est
propriae operationis. diuina autem operatio intellectualis est eius essentia, ut
ostensum est. esset igitur aliquid aliud diuinae essentiae principium et causa
si alia intelligibili specie quam sua essentia intellectus diuinus intelligeret.
quod supra ostensis repugnat. adhuc. per speciem intelligibilem fit intellectus
intelligens actu: sicut per speciem sensibilem sensus actu sentiens. comparatur
igitur species intelligibilis ad intellectum sicut actus ad potentiam. si igitur
intellectus diuinus aliqua alia specie intelligibili intelligeret quam seipso,
esset in potentia respectu alicuius. quod esse non potest, ut supra ostensum
est. amplius. species intelligibilis in intellectu praeter essentiam eius
existens esse accidentale habet: ratione cuius scientia nostra inter accidentia
computatur. in deo autem non potest aliquod esse accidens, ut supra ostensum
est. igitur non est in intellectu eius aliqua species praeter ipsam diuinam
essentiam. adhuc. species intelligibilis similitudo est alicuius intellecti. si
igitur in intellectu diuino sit aliqua intelligibilis species praeter essentiam
ipsius, similitudo alicuius intellecti erit. aut igitur diuinae essentiae: aut
alterius rei. ipsius quidem diuinae essentiae non potest esse: quia sic diuina
essentia non esset intelligibilis per seipsam, sed illa species faceret eam
intelligibilem. nec etiam potest esse in intellectu diuino species alia praeter
essentiam ipsius quae sit alterius rei similitudo. illa enim similitudo
imprimeretur ei ab aliquo. 
