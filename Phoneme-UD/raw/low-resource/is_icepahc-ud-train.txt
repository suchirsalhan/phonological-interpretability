Fögnuður verður þessa heims sá hæstur er góður maður fagnar engla tilkvomu á
dauðastundu sinni. Þjónusta kennimanna. Menn þeir, er bera kennimannanöfn og
vígslur yfir ólærðum mönnum, þeir eru skyldir að þjóna Guði skapera sínum á
öllum hátíðum með tvinnri þjónustu. þeir eru skyldir að þjóna Guði skapera sínum
á öllum hátíðum með tvinnri þjónustu. Þeirri annarri að veita tíðagjörð í heyrn
yður slíka sem til hverrar hátíðar er gjör á bókum og reka svo erindi yðvart við
Guð að halda fyr yður bænum þeim, er til eru settar. En sú þjónasta önnur er oss
boðin við Guð á helgum tíðum, að vér skulum hans erindi reka við yður og kynna
yður miskunn þá alla, er hann hefir oss veitt í burð sínum og hérvist sinni og
písl og upprisu af dauða og þeirri skipun margfaldri, er þeim jarteinum fylgdi.
ættim vér og að kynna yður boðorð hans, hve hann vill, að vér skipim voru athæfi
þess er vér megim þá farsælu nýta oss, er Kristur sjálfur hefir oss til boðið.
Nú þó að vér séim mjög vanbúnir til hvorrar, sem vér fremjum, guðsþjónustu,
þeirra er nú hefi eg til tíndar, þá verður þó að hvoru yður það allra auðsýnst,
hve mjög vér erum vanbúnir við því, er vér skulum Guði þjóna á þá tungu og á þá
mállýsku, er ér kunnuð jamt skilja og um að mæla sem vér. Þurfum vér fyr því of
þann hlut einkum mest yðvarrar vorkunnar og þess, að ér færið þau orð áleiðis,
er vér vildum mæla til þurftar öllum oss, þó að ér finnið á því sanna málstaði,
að eigi sé öllu málinu orðfimlega farið eða skörulega. Vitum vér þess von
ofvalt, er vér mælum fyr mjög mörgum mönnum, að þeir munu á ór orð heyra
flestir, er bæði munu betur búnir að viti og að máli en vér séim. Nú ef ér vilið
þó að hvoru taka við kenningu hugþekklega og lítillátlega, þótt eigi sé með
forkunnarorðum framfærð, þá mun Guð, Drottinn vor, við yður dýrst virða, ef ér
þekkist þó vel hans orð og erindi, þótt eigi sé með snilld mikilli fram túlkað.
Assumptio sancte Marie. Uppnumning heilagrar Maríu. In helga mær, María, móðir
Drottins vors, var ins besta kyns, komin frá Abraham og úr kyni Davíðs konungs.
Inir nánustu frændur hennar vóru réttlátir og höfðu mikið kraftalán af Guði, en
lítið auralán af heimi. En þegar er María kunni góðs greinir og ills, þá lagði
hún þegar ást við Guð, svo að hún var ávallt í Guðs þjónustu, annað tveggja á
bænum eða hún hugði að spámannabókum eða var í nekkveru góðu verki. Fyrst kvenna
hét hún því heiti Guði að halda hreinlífi, og nam hún eigi það af annarra dæmum
né kenningum, heldur glíkti hún það eftir Guðs englum. Hafa megu góðir menn
hreinlífi það, er María hafði, áður hún bæri Krist. En þó er hennar hreinlífi
dýrlegra en annarra, því að meiri vegur er að sýna in bestu dæmi en eftir að
glíkja. En síðan er hún bar Drottin vorn, þá var allt líf hennar helgara en menn
megi eftir glíkja eða frá segja. En af því að hún tókst meira á hendur Guði að
þjóna en boðorð væri til eða dæmi, þá lét Guð hana framar góðum ná verkum en
aðra helga menn. Öll góð verk, þau er aðrir menn gera við liðu Guðs, þau gjörði
María við sjálfan Drottin. Aðrir menn gefa hungruðum fæðslu, en þyrstum drykk,
en María fæddi Drottin vorn sjálfan á brjósti sér og af sínu erfiði. Aðrir menn
klæða þá, er kalnir eru, en María klæddi son Guðs holdi sínu og reifum og
klæðum. Aðrir menn vitja þeirra, er í myrkvastofum eru eða veita þeim miskunn,
er fyrdæmdir eru af ofríki vondra manna. En María flæði undan ofríki Heródes með
Drottin vorn til Egiptalands. En meðan Drottinn vor var þessa heims, þá fylgdi
María honum og nam að honum alla speki og gæsku, svo sem maður má of nema eða
vita, og framar miklu en hver annarra heilagra manna. En þó að Guð veitti henni
þessa hluti, þá virti hún sig þó lítils og var þess að lítillátari ávallt sem
Guð veitti henni meiri dýrð. Þeir menn eru og mikils virtir af Guði, er píningar
taka af vondum mönnum fyr hans sakar, en þó hefir María þessa dýrð framar en
aðrir, því að aðrir helgir menn tóku píningar á líkami sína, en önd Maríu var
pínd, þá er hún sá augum sínum á píning Drottins vors. En það of markar að
glíkindum, hve sár henni myndi vera sú sýn að sjá einkason sinn píndan, þann er
hún hafði getinn af helgum anda, og hún vissi hann hafa allan guðdóm með þeim
líkam, er hann tók af hennar holdi, þars öðrum mönnum fellur nær, þótt lítið sé
í mein gjört barni þeirra, því er af syndum er getið og sjálfum hefir lítils
góðs kost. En þeim mun unni María meiri ást og helgari sínum syni sem hennar
sonur var helgari en aðrir. Það má og sjá, hve miklu heldur hún myndi vilja taka
sjálf allar píningar á sinn líkam, heldur en sjá son sinn píndan, þar er hún
unni honum miklu meira en sjálfri sér. Því er hennar píning meiri og helgari en
annarra manna, að öndu hennar varð sárara við dauða Drottins en engi maður megi
kenna á líkam sínum. Eftir píning Drottins vors og upprisu, þá fylgdi hún
postulum Guðs, og varðveitti hag hennar allra mest Jóan postuli, systursonur
hennar, svo sem Drottinn bauð honum, þá er hann hékk á krossinum, að hann skyldi
henni fylgja sem sinni móður. Meðan hún var í þessum heimi, þá var hún í þeim
stöðum, er Kristur var borinn eða píndur eða hann sté til himna eða fór þar á
milli, að henni skyldi aldregi fyrnast stórmerki Drottins vors. En það er eigi
sagt, að hún gerði jarteinir í lífi sínu, því að allt líf hennar var jarteinum
æðra, af því að vondir menn gera jarteinir stundum sem góðir. En ekki var þess í
lífi Maríu, er vondir of hafi, en margt helgara en góðir of nái. En þó er ein
hennar jartein helgari og æðri en allar jarteinir heilagra, sú er hún bar
Drottin vorn, þann er allar jarteinir og alla miskunn veitir helgum mönnum. Og
það allt, er Guð hefir oss veitt miskunnar í hingaðkomu sonar síns, þá höfum vér
það allt af henni hlotið, því að hún gjörðist verð að bera þann, er oss leysti
með sínu blóði frá helvítis kvölum. Eða hvað of jafni öðrum mönnum við hana, þar
er hún hefir svo miklu meiri návistu hafða við guðdóminn sjálfan en aðrir menn,
þeir er náðu framast, er sáu Drottin eða heyrðu orð hans eða vóru í föruneyti
hans og áttu mat við hann eða svefn. En María náði því framar, að hún hafði hann
níu mánuður sér í kviði, og tók hann af hennar holdi allt líkamlegt eðli. Nú svo
sem allir hlutir urðu að helgum dómum, þeir er Drottni órum vóru nálægstir, sem
etan, er hann var í lagður, þá er hann var barn, eða klæði eða margir hlutir
aðrir, þá má af slíku marka, hve heilög sjá mær er, er alla ævi hafði Guði
þjónað og var glíkari Guðs englum en mönnum í atferð sinni, áður hún bæri
Drottin vorn, og náði svo mikilli samvistu við Guð, að hún hafði hann luktan
líkama sínum. En þar er vér erum jarðlegir að atferð vorri, þá megum vér hug
órum eigi nær of koma himneskum hlutum, nema vér takim dæmi af jarðlegum hlutum,
að vér megim ið andlega skilja. En þau dæmi of tekur til þessa: Þá er sól skín á
gler í heiði, þá er glerið lýsist og hitnar af sólunni, en geisli sá, er skín í
gegnum glerið, hefir lýsi og hita af sólunni, en líkneski af glerinu. Sólin
merkir guðdóm, en glerið ina helgu Maríu, en geislinn Drottin vorn Iesum
Christum. Þá er sól skín á glerið, þá er hún jafnbjört sem áður, og tekst ekki
af lýsi hennar. Svo var og guðdómurinn heill og óskaddur í öllum krafti á
himnum, þótt hann tæki manndóm á sig hér á jörðu. En glerið er hreint og
gagnsætt, svo að í gegnum það má sjá sem ekki sé fyrir bæði sól og annað. Svo má
og líta himneskt líf í atferð Maríu, er svo hreinan hug hafði ávallt til Guðs,
að engi varð líkamleg munúð í holdi hennar, svo að hún kenndi aldregi
munúðarinnar heldur en léreft, er það í sundur er skorið. Því mátti hún maklega
son geta af helgum anda, að hún var þeim mun öllum hreinlífri en aðrir menn sem
gler er hreinna og gagnsærra en annað smíði. En Drottinn átti að taka líkam með
þeirri meyju, er svo væri hreinlíf sem líkneski verður með þeim lit og geisla,
sem í gegnum skín. Þótt gull og silfur sé í sólskini, þá er þó engi geisli í
gegnum það, því að það er eigi gagnsætt. Svo sem margar konur höfðu dýrlega
atferð sem gull og silfur eru gjörsemar, voru af því eigi verðar að bera
Drottin, að þær höfðu eigi hreinlífi sem sankta María, svo sem eigi má geisli
skína í gegnum það smíði, er eigi er gagnsætt, þótt það sé fagurt álits og gott
að reyna. Á góðu gleri er bæði gulls litur og silfurs og allir inir fegurstu
litir. Svo var og í atferð Maríu allir inir dýrlegstu kraftar, svo að hún hafði
eigi hreinlífi aðeins nema og alla gæsku, þá er menn vissu dæmi til, og þeim mun
hvern góðgerning framar en aðrir menn sem allir litir eru bjartari á glerinu í
sólskini en hvar annars staðar. Gler það, er hvítt er aðeins, jarteinir engla
Guðs, því að það er allra hreinst og skírst, svo sem góðir englar eru svo helgir
og hreinir, að þeir hafa í öngum hlut sitt eðli saurgað. Ef sól skín á hvítt
gler, þá er geisli í gegnum og eigi líkneski með þeim geisla, því að glerið er
með einum lit og með öngu líkneski. Svo hafa og Guðs englar glíking
guðdómsbirtinnar í eðli sínu. En þó mátti eigi manndóm taka af þeirra eðli, þar
er þeir hafa eigi líkami, svo sem eigi er líkneski í geislanum, ef eigi er af
glerinu. Svo hafði María hreinlífi slíkt sem englar og alla manndýrð að
aukahlut. Því mátti hún maklega vera móðir Guðs, að hún hafði hreinlífi sem Guðs
englar og mannlegt eðli, svo að guðdómurinn mátti taka af hennar holdi
manndóminn, svo sem hann hafði skapað fyr öndverðu, að maður skyldi frá manni
getast. En geislinn skín í gegnum glerið og hefir bæði birti sólskins og
líkneski af glerinu. Svo hefir og Drottinn vor, Jesús Kristur, bæði guðdóm af
Guði, en manndóm af Maríu. En alla gæsku sína varðveitti María með lítillæti,
svo að henni grandaði aldregi ofmetnuður, og kvaðst hún hafa lítillætis síns að
því mest notið, er Guð veitti henni svo mikla dýrð. En meðan hún var í þessum
heimi, þá skipti hún sér lítið af flestu og var hljóð ofvalt og hógvær og hafði
í hug sér Guðs dýrð og jarteinir, en gerði það eitt að uppburðum, er nauðsynjum
sætti. En við andlát hennar vóru staddir allir postular, því að hún andaðist
fyrr en þeir skiptist til landa. Það finnst oft í sögum heilagra manna, að
englar Guðs vitrast í andláti þeirra með ljósi, eða þeir, er hjá standa, kenna
himneskan ilm eða heyra fagran söng. En ef Drottinn Jesús Kristur veitir oft
slíka dýrð í andláti þræla sinna, þá megum vér að glíkindum marka, hversu mikla
dýrð hann myndi sýna í andláti móður sinnar, er drottning er omnium sanctorum.
Eða ella hefði hann eigi haldin þau lög, er hann bauð hverjum manni, að göfga
föður sinn og móður. Af því skulum vér trúa, að Drottinn Jesús Kristur fór í
gegn önd móður sinnar með allri himna dýrð og góðum ilm, og var sén í andláti
hennar og heyrð öll sú dýrð, er menn máttu standast að sjá eða heyra. En alls
líkamur hennar fannst eigi, þá hyggja margir, að hún hafi upp verið numin bæði
með önd og líkama. En líkamur hennar var grafinn í dal þeim, er heitir Vallis
Jósafat, og var þar gjör síðan kirkja dýrleg henni til vegs. En nú er þar tóm
fundin gröfin. En önd hennar var upp hafin yfir öll engla fylki, og lúta henni
allir englar og allir helgir menn. Jeronimus prestur segir skýrt, að hún
andaðist og var grafin, en hann segir eigi víst, hvort heldur var, að hún tók
upprisu líkams síns litlu eftir andlát sitt, eða Guð fal líkam hennar, að
syndgir menn megi eigi sjá. Hátíð uppnumningar móður Guðs veitir mikinn fögnuð
englum á himni og mönnum á jörðu. Ef Drottinn sagði fögnuð vera englum á himni
yfir einum manni, þeim er iðrast synda sinna, þá má sjá að glíkindum, hversu
mikill fögnuður þeim myndi þá verða, er þangað kom drottning þeirra og móðir
Drottins þeirra. Á jörðu er mönnum skylt að fagna dýrð hennar, því að hún vill
hjálpa öllum þeim, er hana dýrka, og má hún öllum hjálpa, þeim er hún vill. En
sá dýrkar réttlega Guðs móður, er líf sitt myndir eftir hennar atferð, svo að
hann metur son hennar til allra góðgerninga sinna og lætur hans ást banna sér
munúðir rangar. Nú ræddum vér nakkvað of heilagleik Maríu, að yður mætti
skiljast, hversu miklu hún er helgari en aðrir helgir menn. En svo sem vér
trúum, að hún er öllum helgari, svo skulum vér og því trúa, að hún sé öllum
vorkunnlátari og betri bæna, því að allt huggæði er af Guði, og eru þeir
hugabestir, er honum eru glíkastir. Af því skulum vér á hana kalla til
árnaðarorðs fyrst allra heilagra manna og óhræddir of það vera, að eigi muni hún
oss því betri áheits en aðrir sem vér þurfum hennar meir. Verður að því, að eigi
þyki hún betri áheits en aðrir helgir menn við sóttum eða öðrum líkamlegum
meinum, en þó að svo reynist, þá er víst í hverju áheiti við hana, að hún mun
annað tveggja það veita, er hún er beðin eða annað nauðsynlegra ella. En hvað sé
af meiri rækt við oss en að veita oss betra en vér kunnim biðja? því að vér
biðjum oft, að þeir hlutir hverfi frá oss, er vér værim síst án að hafa, en
viljum eigi þess biðja, er vér ættim mesta þörf að geta. Því skal það upphaf
bæna vorra, að Guð gefi oss það vit, að vér megim skilja, hve miklu meira eru
verðir andlegir hlutir en líkamlegir og betra að þiggja himneska speki en
jarðleg auðæfi og meiri þörf heilagrar ástar við Guð og menn en vegsemdar af
mönnum. Svo sem Dominus sýndi of sjálfan sig, að hann var þessa heims svo sem
volaðir menn og var hlýðinn móður sinni og fóstra og vann það á löngum degi, er
þau kvöddu hann, eða þá að öðrum, og kvaðst eigi til kominn þess í heim þenna að
láta sér þjóna, heldur að þjóna sjálfur öðrum, nú, hver þeirra, er hans
sporgöngumaður vill gerast, þá taki fyrst allra hluta að hafna öllum hlutum,
þeim er til eftirlífis eru í þessum heimi, en síðan að vera námgjarn að Guðs
lögum og góður kenninga við sér ófróðari menn og leita að fremja það allt í
verkum, er hann kennir öðrum með orðum. En ef svo má verða, þá hefir hann öðlast
ið æðsta lán af Guði, það er meira er vert en líkamlegar jarteinir, því að hver
hefir allt ærið, er góðs er verður af Guði. Dominus bar vitni sjálfur í
guðspalli of þetta, þá er hann taldi fyr mönnum, en kona nekkver heyrði mál
hans. " Sæll er sá kviður er þig bar og það brjóst, er þú sóst." En hann
svaraði: " Hví in síður eru þeir sælir, er heyra orð Guðs og varðveita þau
síðan." Þessi orð munu svo þykja horfa sem aðrir hafi heyrt orð Guðs og
varðveitt heldur en in helga María, er bar Drottin og hafði sér á brjósti. En ef
rétt er greint, þá er þetta einkum mælt of sankta Maríu. Og skal þá sérhvort
greina, verðleik hennar og laun verðleiksins, hver sé sá manna, er jafnframarla
hafi náð að heyra orð Guðs, þar er Gabríel bar henni að eyrum ið helgasta
erindi, og heyrði þau orð, er hirðarnir sögðu, og svo það, er
austurvegskonungarnir mæltu. En allt þetta varveitti hún í hug sér. En er
Drottinn vor tók að kenna kenningar, þá fylgdi hún honum og heyrði lífskenningar
úr hans munni. En allt það, er hún heyrði, skildi hún betur en aðrir og var
minngari að eftir og gjörði betri lok á að efna. Fyr þetta var verðleikur
hennar. En slík laun tók hún að móti, sem nú mun eg segja: Hún bar Drottin í
þenna heim og er nú drottning himins og jarðar og öllum helgum mönnum helgari.
En þessi orð Drottins, er hann mælti í guðspjalli, skulum vér svo skilja, að
hann hafi svo ljóslega mælt: Þótt ér megið það skilja, að sú mær er sæl, er mig
bar og fæddi sér á brjósti, þá skulum vér eigi minna virða atferð hennar góða,
þá er hún vildi vita Guðs orð og halda þau síðan. Kostum vér þess nú, góðir
bræður, að glíkjast inni helgu Maríu í góðri atferð og í heilagri námgirni, í
lítillæti, í ást við Guð og menn, í hófsemi og í öllum góðum hlutum, þeim er hún
gjörði. En hver þeirra, er svo gjörir, mun öðlast árnaðarorð hennar við Drottin
vorn og fullting við allri freistni fjandans í þessum heimi og samvistu hennar
eftir andlát í himinríkis dýrð með Guði og helgum mönnum. En Drottinn vor
sjálfur mun að ráðnu vera með oss, ef hann sér góðfýsi vora, og efla oss til
alls ins góða, svo að hver góðgerningur vor mun betur lúkast en vér hafim upp
hafið og vaxa verðleikur vor við Guð dag frá degi, meðan vér erum þessa heims,
en í öðru lífi veita oss meiri dýrð en vér kunnim nú biðja. sá inn sami Jesús
Kristur, er með feður og helgum anda lifir og ríkir per omnia secula seculorum.
Nativitas sancti Johannis baptiste. Fæðing heilags Jóhannesar skírara. Á
Jónsmessu. Svo segir Lúkas evangelista, að á dögum Herodis konungs var biskup
sá, er Sakarías hét, en kona hans hét Elísabet. Hún var komin frá Aron, bróður
Moises. Þau vóru réttlát bæði fyr Guði og gerðu eftir hans boðorðum, svo að engi
fann að þeim. Ekki áttu þau barna, því að Elísabet var óbyrja. En þá er kom að
hleyti Sakarías að fremja biskupsembætti, þá fer hann til templum Domini að bera
þar reykelsi. En aðrir menn stóðu á bænum úti, meðan hann bar reykelsið. Þá sér
hann engil Guðs til hægri handar, en ótti mikill fylgdi sýn engilsins. Engillinn
kvaddi hann: " eigi skaltu óast, Sakarías, því að heyrð er bæn þín. Munuð ið
Elísabet son eiga, og skaltu hann Jóan kalla. Mun hann þér verða að yndi og
gleði, og margir munu fagna í burð hans. Mikill mun hann verða fyr Guði. Muna
hann vín drekka né það, er áfengið er, heldur mun hann taka gift ins helga anda,
fyrr en hann sé borinn, og mörgum lýð mun hann snúa Guði til handa af kenningum
sínum". Sakarías svaraði englinum: " hvaðan af skal eg þetta vita? Eg em gamall,
en kona mín hefir eigi eðli til barna eldis". Þá svaraði engillinn: " eg em
Gabríel, er stend eg fyr Guði, og em eg sendur að mæla við þig og segja þér
þessa hluti. Nú skaltu missa máls þíns, uns þessir hlutir fyllast og koma fram,
fyr því að eigi trúir þú orðum mínum, þeim er fram munu koma." Þjóðin beið úti
Sakarías og undraðist, er hann varð svo seinn. En hann mátti eigi mæla við þá,
en þó vissu þeir, að fyrir hann hafði borið, fyr því að hann benti þeim. Síðan
fór Sakarías heim og vitjaði konu sinnar. Þá verður Elísabet hafandi og leyndi
hún því fimm mánuður. " Braut tók," kvað hún," Drottinn brigsli mitt frá mér." Á
inum sétta mánaði var sendur inn sami engill til Maríu guðsmóður. En eftir það
fór María til fundar við Elísabet, og kveður drottning hana fyrr. En er Elísabet
heyrði heilsun Marie, þá kemur það fram, er engillinn kvað sveininn mundu taka
inn helga anda í móðurkviði. Tekur þaðan af Elísabet gift ins helga anda, er
sveinninn hafði áður tekið. En er kom sú tíð, sem nú höldum vér, þá verður
Elísabet léttari. En er það heyrðu frændur hennar og vinir, að Guð leit
miskunnaraugum á hana, þá fögnuðu þeir. Inn átta dag komu þeir að gefa
skurðarskírn sveininum og nafn og vildu hann heita láta Sakaríam. En Elísabet
lét hann Jóan skyldu heita. Þeir létu of því kynlega og töldu engi svo heita
hennar frænda, báru síðan ritfæri að Sakaría og báðu hann ríta, hve hann skyldi
heita. En þá er hann hafði ritið, þá gefst honum málið. " Jóan skal hann heita,"
kvað hann. Þessi tíðindi fóru víða, og þótti öllum mikils um vert. Var of það
tíðrætt, hver sveinn sjá myndi verða fyr sér. Þá tekur Sakarías af gift ins
helga anda að yrkja: Benedictus Dominus Deus Israel. Jóan magnaðist síðan, sem
von var of þann, er inn helgi andi stýrði, að hann leitaði að sjá við syndum
öllum og fremja manndýrð hverja. Hann varaðist svo afgjörðir, að hann vildi eigi
heldur láta sig sækja smalvömm en stærri glæpi. Hann orkaðist svo að því að
forðast rangar hugrenningar og orðaslaug, að hann fór frá öðrum mönnum til
Jórdanar og kenndi þar háleitar kenningar, þeim er til hans sóttu, fyr því að
eigi vildi hann heldur misgera í þögninni en í málinu. Skyldur er sá hver til að
kenna öðrum heil ráð, er Guð lér hyggindi til of það fram, sem annar kann sér,
hvort er hann er lærður eða ólærður. Hann kenndi svo mikla örlyndi, að maður
skyldi gefa annan kyrtil sinn, þeim er engi ætti, og þannig svo taka nær sér enn
að skipta fæðslunni við aðra. Það boðorð mun flestum mönnum ærið örlyndlegt
þykja og það vel gjört, er svo er. Og eigi er maður skyldur að gefa framar, en
eigi þverrir það dýrðarverkið, að maður geri framar en honum sé boðið, og vilji
hann heldur hneppa við sig þann inn eina búninginn, er honum er leyfður. Það
sýna oss dæmi ins sæla Marteins biskups, þar er hann gaf tysvar svo klæði af
sér, að hann var varla óber eftir. Jóan kunni og vildi velja sér inn besta hlut.
Því kaus hann að eiga ekki, að það er góðu betra. Gott er að gefa fé sín fyr
Guðs sakar þurföndum, en enn er æðra að vilja ekki eiga og una við það. Það
sýndi oss sjá Guðs dýrlingur, er nú höldum vér burðartíð, Jóan baptiste, hversu
gjörla skal fyrláta aurana, sá er sanna höfnun fjárhlutanna færir Guði. Það er
sannlega eins manns búningur, að eigi sé í einu klæði verð tveggja eða þriggja
eða meir. Fáum ætla eg það í hug koma að varast það, þótt hann vilji algjör
vera, að hafa ullklæði til fata sér, nema þessum Jóani, er nú ræðum vér um. Hann
lét klippa flóka af úlföldum og gera sér þar kyrtil úr. Það klæði hafði hann
ávallt, fyr því að sá einn var; það var hvorki hægt né skrautlegt. Þannig svo
varaðist hann syndir skrauts og hóginda. Þau setti hann ráð við ofáti að hafa
það eitt til fæðslu sér, er soltinna manna matur þótti vera. Fugla þá veiddi
hann sér til handa, er locuste eru kallaðir, og drakk þar við vatn eða
skógarhunang. því er kallað beiskt að bergja. En við það, er hann gerðist slíkur
afburðarmaður, þá lögðu menn á hann þá virðing, að þeir fóru til fundar við hann
og spurðu, ef hann væri Kristur. En við svör þau, er hann svaraði, lýsist yfir
því, í hverjum krafti lítillætisins hann stóð. " eigi em eg Kristur," kvað
hann," en stendur sá á meðal yðvar, er eg væra þeygi verður að leysa skóþveng
hans, þótt eg lægja allur við jörðu rakinn fyr honum. Mun hann vaxa að virðingu,
en eg mun þverra." Margir menn síðan leituðu sér hjálpráðs af honum, hversu þeir
skyldu afgerðir sínar bæta. En hann leggur það mark á þá alla, er iðruðust synda
sinna og tóku ráð af honum, að hann skírði þá alla í ánni Jórdan, og var sú
kölluð iðranar skírn. Þá bar göfugt vitni Jesús sjálfur, hve honum þótti fundin
sú breytni, alls hann sótti sjálfur heim Jóan og bað hann skíra sig. Jóan óaðist
og leit, að sá var kominn, er hann þurfti að hvívetna, en sá þurfti hans að
engu, og svaraði: " Hví ertu kominn til mín, þars eg em þræll þinn, en þú ert
Drottinn minn, og áttu mig að skíra syndgan, en þú ert syndalaus." " Svo skulum
við gera allt, sem best er," kvað Jesús," og skaltu skíra mig í vatninu, fyr því
að vötnin þurfu helgunar." Þá bar Jóan það vitni Jesú, að" þar meguð ér nú,"
kvað hann," sjá þann Guðs gymbil, er á braut tekur syndir heimsins." Og hann sá
inn helga anda koma yfir hann í dúfu líki, þá er hann skírði hann. Er hann af
því kallaður Jóan baptiste, að hann skírði bæði Guð og menn. Nú af því að meira
vóru metin orð hans en annarra manna, þá vildu menn enn og, að hann sæti fyr
vandindum þeim, er á urðu. Þá urðu missáttir bræður tveir og konungar, að nafni
Herodes og Philippus, synir Herodis þess, er börnum lét fara. Hafði Heródes
vélta konu bróður síns frá honum. Bar hann fagurmæli síðan á Jóan. Sagði Jóan,
að öngum manni væri lofað að hafa bróðurkonu sína. Þá lét Herodes taka Jóan og
setja í myrkvastofu. Síðan fyllist hann þess ofmetnaðar, að hann heldur
burðartíð sína, sem honum eður öðrum væri veitt í, að hann væri borinn.
Herodiadis hét kona sú, er hann hafði af Philippo tekið. Dóttir hennar fylgdi
henni. En er mannboðið þreifst, þá lék mærin vel fyr konungi og boðsmönnum. Þá
mælir Herodes við meyna: " kjóstu það er þú vill að leiks launum, og mun eg
veita þér, þótt þú viljir hálft ríki mitt." Mærin rennur þá til móður sinnar og
leitar ráðs undir hana, hvers biðja skyldi. En þaðan kom ið mesta óráð. " þess
skaltu biðja," kvað hún," að þér sé fært höfuð Jóans baptiste á diski." Mærin
kýs þetta, sem móðir hennar hafði fyrir hana lagt. Kom það þar fram, sem mjög
oft þykir verða, að köld eru kvenna ráð. Var Jóan fyr þessa sök af lífi tekinn,
og var fólgið höfuð hans langa ævi, uns hann sagði sjálfur hvar var. Lærisveinar
hans grófu líkama hans virðilega. Burðartíð Jóans baptiste höldum vér í dag, góð
systkin, en það er öngum leyft fleirum heilagra. Guðs sonar eins og Maríu og
Jóans er burðartíð haldin. Óbyrjan bar Jóan og átti hann við búanda sínum, en
mærin gat Jesúm af gift ins helga anda. Mikill er Jóan sjá, af því að sjálfur
Jesús bar honum það vitni, að engi væri honum meiri karla borinn, þeirra er af
hjúskap væri getnir. En að það kæmi fram, sem hann sagði sjálfur, að" hann mun
vaxa," kvað hann," en eg þverra," því að Jóan var borinn fyrst þegar á þeim
degi, er þaðan af skemmast dagar, en Jesús á þeim degi, er þeir taka að
lengjast. því höldum vér burðartíð Jóans, að hún er full af tákni lægðar vorrar,
sicut burðartíð Domini nostri er full af tákni hæðar vorrar. Lægjum vér oss
sjálfir, að Guð hefji oss. Lægist dirfð mannsins, að vaxi misericordia Domini.
Tákn þessa hlutar fylltist í písl þeirra. því var höggvið höfuð af Jóani, að
minnkaðist maðurinn, en því var Jesús festur á kross, að Guð hæfist upp. Segja
mun eg yður, fyr hví græðarinn kallaði Jóan ljósker eða fyr hví hann vildi senda
hann fyrir sig í heim þenna. Af því er hann enn kallaður fyrirrennari Domini.
Jóan er svo sendur fyr Guði sem rödd fyr orði, ljós fyr sólu, kallari fyr
dómanda, þræll fyr drottni, vinur fyr brúðguma. En áður Jóan kæmi, þá höfðu svo
liðið of allan heim syndamyrkur og nótt ótrúunnar, að eigi máttu of sjá sól
réttlætis, þeir er óskyggnir vóru orðnir af illsku sinni. Nú, þeir er eigi máttu
líta mikið ljós og satt, því var Jóan sendur, að þeir vendist fyrst við ið minna
ljós kenninga hans, það er þó firrði þá syndum, að þeir mætti njóta þess ins
himneska, þá er kæmi Iesus Christus Dominus noster. Sicut verða kann, ef þú ber
að manni bjart ljós, og sé honum illt í augum, þá vex verkur í augum hans við,
en eigi er honum gagn að. Svo er og meðan maður unir við syndir sínar, þá
verðura honum gagn að ljósi kenninga, heldur mein. Því gerði Guð og vor Drottinn
svo, að hann sendi Jóan fyrst, að eigi of stóðust mennirnir ellegar bjartleik
hans. Svo verður og að að fara við óstyrkja menn að minna þá hóglega á þurft
sína. En hví sé eigi þá sem von var, að mikið stoðaði til gagns það, er Jóan var
sendur, alls hann þýðist misericordia Guðs. En að vér megim, góð systkin, halda
hátíð hans eigi síður andlegum fagnaði en líkamlegum, færum vér hug vorn til
miskunnar við vesalinga og verum friðsamir við alla, kostgæfum að stöðva oss
sjálfa, sem vér megum á slíkum hátíðum, að ferlegu orðalagi og svo alla þá, er
hjá oss eru fyr Guðs sakar, og látum hvorki oss saurga svo helga tíð grimmdar
orð né munúðar. Þá má sanctus Jóan geta að Guði, það er hann biður fyr oss, ef
hann sér oss halda hátíð sína friðsama og hreina og grandvara. Á þessa hluti
hefi eg yður minnt, góð systkin, af föðurlegri umhyggju. En svo treystumst eg
yðvarri gæsku, að ér, bræður, munuð varðveita yður hreinlega og svo alla þá, er
ér meguð orðum við koma. Þaðan af gjöri eg þakkir almáttkum Guði, og þess bið
eg, að sá er yður gaf að hefja helga hluti, sá láti yður vel til loka leiða, það
er ér hófuð vel. En ef vér erum staðfastir í góðum hlutum, en leiðumst annmarka,
þá mun hann laða oss til eilífrar vistar með sér á dómsdegi, Dominus noster
Jesus Christus, qvi cum patre et spiritu sancto vivit et regit per omnia secula
seculorum. Postulamál Allar hátíðir heilagra Guðs votta eigum vér ástsamlega að
dýrka, góðir bræður, en allra rækilegast skulum vér göfga hátíðir postula Guðs,
er höfðingjar eru allrar kristni og forystusauðir Guðs hjarðar. Allir helgir
menn eru Krists sauðir, sem sálmaskáldið mælir: " Vér lýðir Guðs erum sauðir
haga hans." En postular eru hirðar þessa sauða, því að þeir fylltu það, er
Dominus mælir of sjálfan sig: " Góður hirðir lætur önd sína fyr sauðum sínum."
Postular kallast réttlega hirðar, því að þeir sömnuðu saman Guðs hjörðu of allan
heim og varðveittu með svo mikilli elsku lýð þann, er þeir leiddu Guði til handa
úr úlfs munni, það er djöfuls veldi, til þess að þeir seldu sig til dauða,
heldur en þeir léti af hendi sauði Krists. Maklega kallast postular
forystusauðir Krists hjarðar, því að þeir gjörðu götu til lífshaga öllum völdum
mönnum Guðs í kenningum sínum. Af því er oss nauðsyn að halda réttlega hátíðir
postula og rækilega, að þeirra kenningar lærðu oss til miskunnar Guðs. En það er
vitanda, að þá göfgum vér réttlega postula Guðs alla, er vér dýrkum maklega einn
þeirra, því að sú er ást og elska á millum heilagra manna, að þá þykist hver
þeirra vera göfgaður einn sér, er allir eru göfgaðir saman, og allir, er einhver
er göfgaður. En nú lítum vér á það, hvert veldi Guð gaf postulum sínum, að vér
megim þá gjör skilja, hverja miskunn vér höfum hlotið af þeim. Svo mælir Dominus
við postula: " Hvatki, er ér bindið á jörðu, skal bundið á himni, og hvatki, er
ér leysið á jörðu, skal laust á himni vera." Mikillar tignar er það, er Dominus
veitti postulum sínum, að þeir skyldi ráða boði og banni yfir alla kristni, svo
að fyr þeim væri upp lokið himinríki, er þeir vildi upp lúka, en fyr þeim byrgt,
er þeir vilja byrgja. Enn mælir Dominus svo við postula sína: " Ér eruð ljós
heims og ér eruð salt jarðar. Maklega kallast postular ljós, því að kenningar
þeirra lýstu of allan heim þá, er áður vóru í villumyrkri. Jörð kallast hjörtu
jarðlegra manna, en það fúnar eigi, er saltað er. Postular kallast salt jarðar,
því að kenningar þeirra styrktu jarðleg hjörtu, að þau fúnaði eigi af sauri.
Þessir tólf postular eru dómendur órir, er of oss skulu dæma með Kristi á inum
efsta degi, svo sem hann mælir sjálfur við þá: " Ér er fylgduð mér, munuð sitja
yfir tólf dómstólum og dæma of tólf kyn Ísrael, þá er sonur manns situr í sæti
veldis síns." Maklega valdi Dominus sér tólf postula, því að Dominus kallast inn
sanni dagur á bókum. En tólf stundir dags merkja tólf postula, er Domino fylgdu
sem stundir degi. Þessa sá spámaðurinn Guðs vini fyrir í helgum anda, þá er hann
mælir: " Hverir eru þessir, er fljúga sem ský og svo sem dúfur við glugga sína?"
Postular kallast sem fljúgendur, því að þeir hófu upp hugskot sín til himneskra
hluta frá jarðlegum og veittu hjörtum heyranda ástsamlegar kenningar, svo sem
regn úr skýjum gefur ár á jörð. Dúfur kallast þeir við glugga sína, því að þeir
litu einföldum augum til allra hluta, þeirra er þeir sáu á jörðu, og girntust
þeir engra hluta líkamlegra. Þessir eru tólf gimsteinar, þeir er Jóhannes
postuli sá í himnasýn sinni yfir tólf hliðum innar himnesku Jerúsalem. Jerúsalem
þýðist: " friðar sýn" og merkir himneskan frið, þann er Guð gefur vinum sínum
með sér á himnum. Tólf hlið þessar borgar eru kenningar tólf postula, þeirra er
lúka upp fyr oss inngöngu himinríkis og almennilegrar trúu. Sjá borg er maklega
ferskeytt og jafnmikil á alla vega, því að ein er almennileg trúa boðuð í öllum
áttum heims og himinríkis dýrð öllum þeim, er með jöfnum verðleikum fara eða
koma til hennar. Tólf gimsteinar yfir þessum hliðum eru tólf postular, þeir er
prýddu alla kristni Guðs í sínu lífi og kenningum. Það er oss merkjanda, er Jóan
sá nöfn þeirra postula ritin yfir hliðum innar himnesku Jerúsalem. Fyr hví vóru
nöfn postula ritin yfir hliðum himneskrar borgar, nema nekkvert tákn fylgdi það
nöfnum þeirra, er oss vísi leið til himins dýrðar? Af því er oss nauðsyn, að vér
þýðim til vors máls nöfn þeirra og leitim síðan, hverja skynsemi vér finnim í
þýðingu nafnanna. Petrus þýðist steinn, Andreas drengilegur, Jakobus
undirgrefill, Jóhannes miskunn Guðs, Tómas tvefaldur, Filippus lýsikersmunnur,
Barþólomeus sonur þess er uppheldur vötnum, Maþeus gjöfum reifður, Símon
hlýðinn, Júdas játandi, Maþías lítill Guðs. Þetta allt skulum vér draga til
vorrar atferðar, ef vér viljum inn ganga í himna dýrð í hlið postullegra
kenninga. Hver er eignast vill á himnum hlut með postulum Guðs, þá er nauðsyn
fyrr, að hann verði Petrus, það er lifandi steinn í musteri Guðs, svo sem Páll
mælir: " Ér skuluð smíðast í andleg hús svo sem lifandi steinar." En hver er
smíðast til Guðs miskunnar hallar, þá skal hann vera Andreas, það er
drengilegur, sicut Davíð mælir: " Gerið ér drengilega og styrkið hjörtu yður
allir ér, er traust hafið und Guði." En engi má hraustlega gerast, nema hann sé
Jakobus, það er undirgrefill synda og ljótra hugrenninga úr hjarta sínu og
atferð. En mangi má grafa undir syndum sínum, nema hann sé Jóhannes, það er, að
hann eigni Guðs miskunn allt það, er hann má gott gera, sicut Páll mælti: "
Miskunn Guðs em eg, það er eg em." En sá er tekur hlut Guðs misericordie, þá
verður hann Þómas, þá verður hann tvefaldur, fullur Guðs elsku og náungs. En
engi má fylla Guðs elsku og náungs nema hann sé Filippus, það er lýsikersmunnur.
Sá er lýsikersmunnur, er kenningarljós veitir náungum sínum og dæmi góðra verka,
sicut Dominus mælir sjálfur: " Lýsi ljós yðvart fyr mönnum, að þeir sjái verk
yður góð." En sá er lýsir hjörtu heyranda í kenningum sínum, glíkist hann Guði
og gerist Bartholomeus, það er sonur upphaldandi vötnum, svo sem Dominus mælir í
guðspjalli: " Sælir eru friðsamir, því að þeir munu kallast synir Guðs." Því að
Guð heldur upp vötnum, þá er hann stöðvar regn og hríðir. En sá er Guðs sonur
gerist í sinni friðsemi, þá er hann þegar Maþeus, það er reifður gjöfum
margfaldrar miskunnar. En sá er eignast ástgjafar Guðs, þá skal hann vera Símon,
það er hlýðinn Guðs vilja. En sá, er hlýðinn er Guði, eigi skammast hann að boða
Guðs vilja og nafn hans, heldur gerist hann Júdas, það er játandi Kristi fyr
alþýðu. Sicut Dominus mælir: " Sá er mér játir fyr mönnum, þeim mun eg játa fyr
feður mínum." En sá er óhræðilega játir Krists nafni, þá skal hann eigi dramba
af sínu lífi, heldur skal hann vera Maþías, það er lítill Guðs. Sá er lítill
Guðs, er sig sjálfan virðir lítils fyr hans elsku. Maklega eru nöfn postula
ritin yfir hliðum þeim, er kenningar þeirra merkja, því að þeir kenndu bæði í
orðum og í verkum götu til Guðs öllum þeim, er elska eilífa dýrð, því að það var
eftir nöfnum þeirra. En það skal eigi um líða óskilið, er sagt er frá þessum
tólf hliðum, er vér segjum merkja kenningar tólf postula. Þrjú hlið vóru austan
á borginni og þrjú sunnan, þrjú vestan og þrjú norðan. Þrjú hlið á fjórum
veggjum borgarinnar merkir þrenningar trúu þá, er boðuð er í fjórum guðspjöllum.
En þau fjögur guðspjöll merkja þessa fjóra veggi borgar, því að engi má inn
ganga í almennilega trúu, nema hann játi þrenningar trúu, sicut engi má komast í
borg, nema hann gangi inn í hliðin. En á þessi inni himnesku borg eru hlið
austan og vestan, sunnan og norðan. Þeir er þegar á unga aldri snúast til trúu
og góðrar atferðar, sem fjögur guðspjöll kenna, þeir ganga austan í borgina, því
að það, er sól er í austri snimma dags, merkir unga aldur mannsins. En þeir eru
sumir, er á fulltíða aldri snúast til Guðs frá syndum. Þeir merkja miðjan dag,
er sól er í suðri, og er þá mest megin dagsins sem mannsins á þeim aldri. Þeir
ganga sunnan í borgina. Sumir bíða elli og taka þá að leiðast syndir, er þeir
taka að mæðast að líkams afli, sicut dagurinn, er sól er í vestri, kólnar, þá er
sólin lægist, svo kólnar líkamur mannsins í ellinni og óstyrkist. Þeir ganga
vestan í borgina, ef þeir halda þá þrenningar trúu og eru hlýðnir boðorðum
fjögurra guðspjalla. Sumir halda gáleysi, uns þeir koma á örvasa aldur. Sá aldur
mannsins merkir enda dagsins, er sólin er úr vestri og í norðri. Þá gerist kalt,
er engi hefir verman af sólinni, er hún sest. Svo er og líkamur mannsins kaldur
og óstyrkur, er hann á þann aldurinn. En þeir taka þá enn að iðrast synda sinna
af öllum hug og taka þá að varðveita og halda þrenningar trúu og hlýðni boðorða
fjögurra guðspjalla. Þá ganga þeir norðan í borgina. Svo eru kenningar postula
Guðs nytsamlegar, að þær megu öllum eilífa hjálp veita, þeim er sér vilja þær
nýta, því að þær leiða suma til Guðs þegar á unga aldri, en suma miðaldra, en
suma á örvasa aldri. En alls vér höldum í dag hátíð N.N. postula, góð systkin,
þá skulum vér veita ástsamlega göfgun öllum saman postulum, því að þá er einn
þeirra göfgaður, er allir eru, og þá allir, er einn er dýrkaður. Elskum vér og
þá af öllu hjarta þessa dómendur, er oss leiddu til trúu sannrar frá villu, og
köllum oft á þá til árnaðarorðs í bænum órum, að þeir sé oss hlífskildir á
dómsdegi, sicut þeir vóru leiðtogar órir hér til réttrar trúu. Varðveitum vér
ástsamlega kenningar postula, því að þeir eru himinríkis hlið þeim, er þeirra
boðorðum halda. Kostgæfum vér að vita, hvað postular kenndu, eða hvað þeir
gjörðu, því að jöfn heilsugata er í verkum þeirra sem í kenningum þeirra. Lesum
vér nöfn þeirra, er yfir borgarhliðum eru ritin, það er, að vér dragim til
vorrar atferðar dæmi verka þeirra, þau er samþykk eru við kenningar. Göngum vér
inn í borgina Guðs austan, það er, að vér snúimst til góðra verka og til Guðs
þegar á ungum aldri. En ef undan líður æskutíð, þá gleymum vér eigi fulltíða
aldri og hverfum frá syndum, svo að vér megim komast sunnan í borgina. En sá er
gálaus var í æsku eða á fulltíða aldri, kosti hann þó að leiðréttast í elli
sinni, að hann komist í vesturhlið borgarinnar. En sá er órækinn var of alla tíð
lífs síns allt til ellitíðar, þá skal hann enn eigi örvilnast, því að hlið eru
norðan á borginni, þau er hann má finna, ef hann snýst til Guðs af öllu hjarta á
sjálfum örvasa aldrinum. Ef vér erum hjörð Guðs, sem vér skulum vera, þá skulum
vér renna til hirða vorra, það er til kenninga postula, er oss leiddu til
lífshaga, það er til réttrar trúu og góðra verka. Sækjum traust og hald þeirra,
því að þeir megu oss verja gínanda úlfi, það er grimmum djöfli. Göfgum vér Guðs
postula á jörðu til þess að þeir sé árnendur órir á himni við Drottin vorn Jesúm
Krist, þann er lifir og ríkir, Guð of allar aldir. Ascensio Domini. Uppstigning
Drottins. Dýrð Drottins vors Jesú Krists, sú er varð af upprisu hans, er nú
fyllt. Í dag sté græðari vor til himna, svo er allir postular sáu. Jesús Kristus
er Guð vor og Drottinn, sá er á krossi hékk oss til hjálpar, en nú situr hann á
himni, einn öllu stýrandi. Sá inn sami mun koma í enda heims að dæma of allt
mannkyn. Nú alls vér höldum í dag uppstigudag Drottins vors, þá skulum vér hefja
upp huginn til hæðar himinsins eftir honum, þó að vér megim eigi fylgja honum að
líkama. Fyrir því skulum vér nú önn hafa, að langvistir órar skildi aldregi og
vér ættim ráðna vist með lausnera órum eftir þenna heim, værim þá fleygir og
færir honum til handa, er önd ór skilst við holdið. Þau verða upphöf að því að
vera að fá oss nú föruneyti það, er oss vinni þörf til hans. Varðhaldsengil vorn
skulum vér aðhyllast og gera honum fátt í mein. En það er hægst í því máli, að
þá er hann ráðinn til fylgjunnar, ef vér erum verðir vistarinnar með Guði. Tvo
vængi skulum vér fá oss til heimfarar með Guði: Vér skulum unna honum og virða
hann framar en sjálf oss. Hinn er annar vængur, að hvert vort skal unna öðru sem
sjálfu sér. Engi má hefjast langt frá jörðunni með einn væng. Af því skulum vér
unna bæði Guði og mönnum. Alúð og friður vor á meðal, hreinsa hugar og líkama,
stilling allra hluta, þolinmæði og lítillæti, viðursjá synda og leiðindi allra
illra hluta, iðrun og yfirbót algjör synda vorra, það er allt vert himinríkis
fullsælu. Nú kalla eg þann mann virðulega halda uppstigudag Domini sui, er og
leggur hug sinn á slíkt athæfi, að hann nái uppstigningu andar sinnar eftir
andlát. Margur sækir knálega þangað, er minna erindis mun fara og minni
forvitnisbót en hitt, að hann varðveiti sig svo, að hann næði að sjá Drottin
sinn í magni guðdóms síns og dýrð Maríu, móður hans, greinda alla virðing allra
engla fylkja, hvað hvert þeirra ber af öðru. Líta síðan dýrð Jóans baptista, er
Guð sjálfur bar það vitni, að engi mætti framar komast en til jafns við hann.
Postula alla síðan, er dómendur órir skulu vera og ráða við Guð, hvort vér
skulum vera fullsælir eða alls andvana þess, er betra er að hafa en án að vera.
Píslarvotta Guðs heimsækja, er kennt hafa oss, hversu vér skulum fast halda trú
vorri, að fyrr skulum vér brenna láta líkam vorn og járnum skera en neita Guði.
Það er oss uggsamlegt, að þó megi verk ór vond metast til neitingar, þótt eigi
mælim vér svo. Eftir það síðan renna hug órum til heilagra biskupa, er kenningar
sínar hafa eftir sig leift í heiminum, til þess að þá kynnim vér heldur
himinríkis götu, ef vér vildim ganga. Ábótum og prestum, munkum og nunnum og
meyjum, kvonguðum mönnum og giftum konum, og af hverri sveit þessa heims háttar
er þar skipað. Ef sá maður er, er hann vill sér nýta þessa áminning og hafa hug
sinn á Guði og helgum mönnum, og hyggur hann enn meir að því, hve þeir skína í
dýrð himnaríkis, og hversu sæll sá maður væri, er næði þeirra návistu allra og
mætti reyna sjálfur fullsælu þá, er Guð hyggur sínum ástvinum, heldur en að því,
hvar þeir hvíla hér á jörðu, þá líst mér sá maður þerfliga uppstigning sér velja
á þessum degi. En þó að allra mest þyki það til hátíða koma að ræða of
þekktarhluti, þá er þó enn sem nauðsyn beiði að láta yður vita, við hví varast
skal, alls þó verður mjög langt á meðal áminninganna. Óvinur mannanna fær sér
illrar sveitar að hefta för óra, svo að vér megim eigi ná föðurleifð vorri, og
gjörir oss svo afleita og áttlera af sínu tilstilli, að faðirinn telur oss eigi
skírgetin sín börn, heldur laungetin og ekki mega þangað til arfs telja, alls
vér höldum það illa, er órir umhyggjendur hétu fyr oss í skírn. Djöfull fær
sinni sveit fjötra til meina oss. Fjötur er lagður á þann mann, er svo er
metnaðarfullur, að hann þykist yfir öllum öðrum og vill lof sitt heyra ávallt,
en virðir til lygi, hverjum er hann lastar. Sá fjötur er svo rammlegur, ef hann
er eigi brotinn með lítillæti, að ekki má til þess ætla að stíga í himininn með
hann. Alls eigi mátti inn bjartasti engill halda ljósi dýrðar sinnar með lesti.
Þá meguð ér marka, hvort maðurinn sá, er er maðka fæðsla eftir heim þenna, mun
öðlast mega dýrðina. Annar fjötur er öfund, er vesalla gerir sinn vin en hver
annarra, því að öfundarmaðurinn versnar af annars gæsku, þá er hann nennir eigi
að gera þá hluti, er hinn tekur að verðleikum lof fyrir, og vildi lof hafa. En
til þess að eigi geri yður langmál leiðindi, þá munum vér skyndilegar atkvæðum
leiða, hvað oss heftir mest til Guðs að koma: Grimmd og óþokki, úlfúð og þústur,
saurlífi og þjófskapur, illýðgi of þá menn, er vér megum ekki reyna annað en vel
sé. Sicut þeim manni verður harla þungt að svimma, ef hann vill eigi kasta fötum
sínum áður af sér, hvort er hann svimmur í sjó eða vatni, þá er þó torveldlegri
byrður öndinni að komast með syndirnar í loftið upp. Nú er sem á sé kveðið, hvað
oss liggur til, er of það skulum önn ala, að vér næðim föðurleifð vorri og værim
nakkvað í þá ina himnesku ættina. Látum vér oss óræktina alla og ómennskuna
leiða vera, en rakklætið og prúðlífið tökum vér í venju athæfisins. Það veiti
oss vor Deus og vor Dominus Jesus Christus, sá er með föður og helgum anda lifir
og ríkir per omnia secula seculorum e. De sancte spiritu. Á hvítasunnudag Sá
dagur, er nú höldum vér, er inn fimmtigundi frá páskadagnum fyrsta. Þessa hátíð
köllum vér til mestra loka komið hafa vors þrifnaðar, er inn helgi andi gerði
svo máttka og styrkja sína menn, að þeir óttuðust ekki nema Guðs reiði og urðu
svo spakir, að þeir kunnu til hversvetna ráð. Mjög harðla hefir Jesús Kristur
saman látið bera stórmerki sín og inar fyrri hátíðir Moises laga. Á inum
fimmtigunda degi eftir yfirgöngu ins Rauða hafs, þá gaf Guð Moisi lög þau, er
hans vinir héldu síðan, til þess uns hann gaf gift ins helga anda postulum sínum
á inum sama degi. Því var fjölmenni svo mikið komið í Jórsalaborg á þessum degi,
að Gyðingar héldu hátíðlega þann dag lengi síðan, er Guð hafði in fornu lög
gefin. Og fóru þangað af öllum þjóðum, er þar voru í nánd, margir menn ávallt að
hátíð þessi. Og svo voru þar Rómverjar komnir. Nú svo sem vanur er veiðimaðurinn
að verpa þar neti sínu, er hann veit mestrar veiði von, svo gerði og Guðs sonur,
að hann beið þessa fjölmennis og gaf huggera vinum sínum á þeirri tíð, er menn
mætti víðast bera lof hans og segja, hverjar vingjafar hann veitti ástmönnum
sínum. Nú skulum vér að því hyggja, hvílíkir Guðs postular voru, þá er sjá dagur
kom, eða hversu þeir skipuðust að dagmálum dagsins. Frá píslartíð Jesú voru þeir
svo örhjarta orðnir við illsku Gyðinga, að trauðla þótti þeim háskalaust sér að
ganga í augsýn þeim, þótt þeir ætti nauðsynjar. Þeir luktu sig í því lofthúsi,
er Jósef af Arimaþia hafði fengið þeim til ívistar að páskum áður. Þar var saman
tólfrætt hundrað manna, þeir er allir lofuðu Guð dag og nótt. Þar var með þeim
mær og móðir Guðs, María, og mundi hvert orð sonar síns til áminningar við þá.
Engi þeirra hafði á bók numið, því að flestir höfðu þeir við sýslu hafðir verið,
bæði sér til atvinnu og sínu liði. Litla virðing höfðu menn á þeim, að auðsýnna
væri, hve máttugur Guðs kraftur miklaði þá, alls ekki var það til virðingar, er
af heiminum væri. Þeir sátu í þessu húsi allir saman með sínu liði, þá er leið
að dagmálum. Þá heyra þeir sem vindur kæmi á húsið. Þeir litu upp og sá sem
eldur væri inn kominn í húsið, sá er lýsti af, en eigi brann. Hann var eigi
allur saman, heldur greindist hann, var svo vaxinn sem tungur til að sjá,
jafnmargar þeim. Liðu síðan tungur þær að þeim. En eftir það þá tóku þeir svo
fulllega inn helga anda sem menn megu of bera. Það sýndist bráðast í því, hve
þeir urðu sér óglíkir, sem eg sagða fyrr, að þeir voru til þessa bæði hræddir um
sig og ófróðir. En nú gengu þeir þegar á stræti út og þangað, er þeir sáu
fjölmennast vera og tóku þá að mæla á allar tungur, þar er þeir þorðu eigi áður
þegjandi að ganga. Við það brá síðan allri alþýðu og ræddu um, hví mikil svo
dirfð eða málsnilld var gefin" ófróðum mönnum að því er vér hugðum," kváðu
þeir," og galverskum." Sumir svöruðu, að þeir mundu drukkið hafa vín ungt og
mundu af því svo máldjarfir. Þá svaraði Pétar postuli: " Enn er ekki liðið af
dagmálum og er engi von þess of siðláta menn, að þeir muni drukknir vera svo
snimma dags. Það er fram komið," kvað hann," er Jóel spámaður sagði fyrir, að
Guð mundi senda inn helga anda sinn sínum vinum." Síðan telur Pétar tölu fyrir
Gyðingum og útlendum of stórmerki Iesus Christus, bæði of písl hans og upprisu
og uppstigning. En hver þjóð þóttist sína tungu skilja, þótt hann mælti á eina.
Þá þóttust þeir of skilja, hve mikill Guðs kraftur fylgdi máli hans. Tóku trúu
af tölu hans þessi þrjátíu hundraða tíræðra, en af annarri litlu síðar fimm
tugir hundraða. Þar megum vér sjá, hve inn helgi andi er stórvirkur og
fljótvirkur, er þeir skyldu þegar allt kunna, er hann vitjaði, er þeir vildu. En
þeir vildu og hafa orð þeirra, er áður vildu þeir ráða þeim banaráð. Það var
síðan önn ólítil að skíra þá menn, er til trúu komu. Látum oss þykkja að betra
bæði að vinna og fasta of hvítadaga, að þá gerum vér glíkt að því, er segir
Lúkas guðspjallamaður, að þeir hefði trauðla tóm til að matast, heldur æti þeir
brauð undir borgarveggjum. Nú er fyr þeim sökum imbrudagar haldnir á þessi viku,
er þeir misstu meir þá fæðslu en aðrar. Af því eru þessir imbrudagar með
hátíðarhaldi, bæði haft allelúja og gloria in og credo in og ekki knébeðjarfall,
að engi hryggð skal merkjast í föstunni, heldur skulum vér svo verða fegnir
tilkomu ins helga anda, að oss þyki kaupa best, að hann kæmi í staðinn
magfyllarinnar. Það táknaði í starfi postula og föstum, að þeim þótti miklu
minna hátíðarhald í sýsluleysinu og matarnautn heldur en vér virðim. Engi maður
mun svo matvís vera, að hann megi jafnfús til síns dögurðar of vera sem þeir
voru fúsir frá að ganga og leiða lýðinn Guði til handa frá djöfuls vilja. Og kom
það fram, sem mælt er, að létt eru lostverk. Þekk á oss sú frásaga að vera, er
Guðs postular tóku inn helga anda. En þó beiðir oss allra mest nauðsyn að heimta
til vor nakkvað af giftum hans. Sjö eru geislar hans taldir. Inn fyrsti er
spektar geisli. Þann værim vér eigi án að hafa fyr því, að aldregi verður manni
svo gjörla kennt, að eigi þyrfti hann sér nakkvað að kenna umfram. Sá er og
sannlega spakur, er hann vill meira meta himneska hluti en jarðlega. Annar
heitir skilningar geisli. Þá fáum vér þann geisla, ef vér kunnum greiningar góðs
og ills og viljum eftir góðu hverfa. Inn þriði er ráðs geisli. Þá öðlumst vér
þann, ef vér rösum að engu svo skjótt, að eigi leitimst vér fyrir, hve hæfa mun,
þá er oss kemur í hug, og ráðum hverjum heilt, ef vér kunnum heldur sjá en
annar. Inn fjórði er styrktar geisli. Þá öðlumst vér hann, ef vér víkjum hvorki
af Guðs götu fyr stranga hluti né hægja. Fimmti er fróðleiks geisli. Þá hljótum
vér þann, ef vér viljum kostgæfa að vita sem flest það, er betra er að vita en
án að vera, og látum aðra ná að nema að oss og gjöldum það Guði, er hann á að
oss, en það mönnum, er þeir eigu. Mildi Guðs heitir inn sétti. Þá höfum vér
hann, er vér venjumst góðum hlutum sjálfir og eggjum aðra til góðs. Inn sjöundi
er hræðslu geisli. Þá njótum vér þess geisla, er vér virðum sem er, að ógurlegt
er að gera í gegn Guði, því að hann má sínum óvinum steypa í helvíti, og kemur
þar, er það vill hann, ef vér viljum eigi afturhvarfs leita. Nú hef eg yfir
farið of giftir eða geisla ins helga anda. Þarf eg aðbótar af yður. Verðið ér að
hafa það af minni áminningu, er yður þykir af hafanda, en þar enn annan veg
skipanda, er svo hæfir heldur. Biðjum oss varðveislu af almáttkum Guði, meðan
vér erum þessa heims, en eftir þenna heim sælu Paradísar til dómsdags. Biðjum,
að þá laði hann oss blíðlega, sín börn, heim með sér, og leiði oss þá í dýrð
himinríkis ei og ei með sér að vera. Drottinsdaga mál Sá er mikill vandi
veraldar, að meira virðist allt það, er sjaldnar verður, þó að til þess sé minni
tilkvoma, en það virðist minna, er auðgætara er, þó að það sé raunar meira. Af
þessum veraldar vanda hefir það orðið, að mikill hluti alþýðu virðir velflestar
helgar tíðir, þær er sjaldnar eru á tveim misserum, framar en drottinsdaga, er á
hverri viku eru haldnir. Eigi af því að domini dagarnir séu minni, heldur af
því, að þeir eru oftar haldnir en aðrar hátíðir, og þverrar það virðing
drottinsdagsins í margra hugskotum, er mest ætti að æxla ást óra við Guð. Því að
oss er því skyldara að elska Guð sem hann veitir oss fleiri hátíðir miskunnar
sinnar. Af því er nauðsyn, góð systkin, að mæla of dýrð drottinsdagsins og
skýra, hver tign hans er, eða af hverjum rökum hann er haldinn. Þess er fyrst
leitanda, fyr hví sjá dagur er haldinn eða kallast heldur Drottins dagur en
aðrir, þar er Drottinn skóp alla daga, og eru hans dagar allir, þeir er eru. Af
því er inn fyrsti hver vikudagur kallaður Drottins dagur, að Drottinn vor sýndi
á þeim vikudag flest rök sinnar dýrðar, bæði fyrir burð Krists og eftir. Svo
segir í uppreistarsögu, að í upphafi skapaði Guð himin og jörð, og skildi hann
ljós frá myrkri, og var þá orðinn inn fyrsti dagur. Í nafni himins og jarðar er
merkt öll skepna himins og jarðar, því að Drottinn skapaði alla hluti senn, þó
að hann greindi skepnu sína síðan á sex dögum. Á drottinsdag var öll skepna
sköpuð himins og jarðar, þó að sýndist síðar algjör vera. Þá skildi Guð ljós frá
myrkri, það er góða engla frá illum, því að hann skóp síðar sól og tungl, er
skilur dag og nótt. Það gerðist enn á drottinsdag, að Nói sté á þurrt land með
liði sínu af örkinni eftir ið mikla flóð, sem Drottinn bauð honum, og
endurnýjaðist jörðin á þeim degi, sem hún var sköpuð. Þá var enn drottinsdagur,
er Guð leiddi sonu Ísrael af Egiptalandi yfir ið Rauða haf og sökkti óvinum
þeirra í sævardjúp. Og komu þeir enn á drottinsdag til fyrirheitsjarðar eftir
fjóra tugi vetra úr eyðimörk. Þá var enn drottinsdagur, er Gabríel engill var
sendur til Mariam að boða henni burð sonar Guðs. Austurvegskonungar komu á
drottinsdag í Betlehem og færðu fórnir Jesú Kristi, þá er hann var borinn. En þá
er hann vildi taka písl á sig fyrir syndir órar, þá reið hann ösnu til
Jórsalaborgar á drottinsdag og var göfgaður konunglegri göfgun af vinum sínum,
en óvinir hans öfunduðu hann og réðu honum bana. En síðan, er hann dó á
krossinum, reis hann upp á drottinsdag og hafði á braut með sér úr helvíti alla
sína menn, og helgaði hann alla drottinsdaga í upprisu sinni, svo sem öll
himintungl lýsast af sólu. En síðan, er Kristur sté upp til himins, þá sendi
hann helgan anda postulum sínum á drottinsdag og styrkti þá, svo að þeir
hræddust öngvar ógnir heims né píslir, heldur fóru þeir of allan heim og efldu
kristni Guðs. Af þessum rökum öllum, er nú töldum vér, og mörgum öðrum, hefir
drottinsdagurinn helgast, og er oss boðið að halda minning lausnar vorrar, til
þess að vér gleymim eigi miskunn Guðs. En það er vitanda, að þessi rök öll, er
nú töldum vér, megu fyllast andlega yfir oss, ef vér höldum hreinlega
drottinsdagana. Guð skóp himin og jörð á drottinsdag og skildi ljós frá myrkri.
Guð skapar þá himin í hjörtum órum, er vér rennum hug órum með elsku til
himinríkis dýrðar. Jörð skapaðist þá í brjóstum órum, er vér minnumst með
lítillæti, að vér erum jörð og skulum enn í jörð fara. Þá skiljum vér ljós frá
myrkrum, er vér látum skína trúljós í hjörtum órum að úti byrgðum villumyrkrum.
Á endurhreinsaða jörð stígum vér af örk þeirri, er Guð stýrði í miklu hafi og
flóði, þá er líkamir órir og andir hreinsast frá syndum í skírnarbrunni fyr
almennilega trúu. Úr Egiptalands ánauð leysumst vér að sökktum óvinum órum í ið
Rauða haf, þá er vér ráðumst frá syndum í iðranartárum, svo að þeir sökkvi í
helvítis djúp, en vér hjálpimst fyr iðrun óra. Þá komum vér til fyrirheitsjarðar
af eyðimörk eftir fjóra tugi vetra, er vér erum leiddir frá syndum heims til
Paradísar fagnaða fyr varðveislu tíu lagaorða, þeirra er fylltust í boðorðum
fjögurra guðspjalla, svo sem fjórum sinnum tíu fylla fjóra tugi. Þessi tákn öll
gjörðust maklega á drottinsdag, því að hjálp ór og leiðrétting er af Guðs
miskunn einni saman, en eigi af órum verðleikum. Sicut Gabríel, engill Guðs, var
sendur að loknum dyrum að boða Maríu tilkvomu sonar Guðs, svo sendist og til vor
styrkt Guðs af himni að efla sína byggð í brjósti óru, ef vér byrgjum dyr hjarta
vors fyr ljótum hugrenningum. Svo sem Austurvegskonungar færðu Kristi fórnir,
svo skulum vér og færa honum góða siðu, það er speki og kostgæfi bæna og
hreinlífi. Sicut Krists vinir göfguðu hann með pálmum, þá er hann reið ösnu til
Jórsalaborgar, svo skulum vér og dýrka með ástarverkum lítillæti píslar hans.
Sicut Dominus reið ösnu til Jórsala, svo skulum vér og stýra líkam órum fyr
skynsemi til andlegs siðar. Upprisa Drottins af dauða veitir oss tvenna upprisu.
Aðra þá, er vér rísum upp af andar dauða, það er frá syndum, en aðra þá, er vér
skulum upp rísa á dómsdegi með önd og líkam að loknum öllum heims meinum. Þá
tökum vér helgan anda með postulum, ef Guðs ástareldur kyndist í hjörtum órum,
sá er braut rekur hræðslu. En þess er oss nauðsyn, góð systkin, að halda
rækilega og hreinlega þann dag, er vér vitum helgastan vera með svo mörgum og
miklum táknum Guðs miskunnar. En til þess er oss boðin helgin og hvíldin af
erfiðisverkum á drottinsdeginum, að hugur vor tæmist til himneskrar hvíldar, þá
er líkaminn hvílist af erfiði. Sicut Dominus mælir fyr spámann sinn: " Tæmist ér
og vitið, að eg em Guð." Sicut hann þetta mælir berlega: " Tæmist eigi til
jarðlegra leika né til gáleysis, heldur til þess að vita kraft Guðs." Þá tæmumst
vér til þess að vita Guðs krafta, er vér sækjum tíðir og helgar kenningar og
erum staðfastir á bænum, þá er vér hvílumst af erfiði. En ósæmt er, að vér
tæmimst af nýtu erfiði til jarðlegs gáleysis, þá er vér skulum halda minning
himneskrar hvíldar. Allar hátíðir merkja himneska hvíld, en allra helst
drottinsdagar, er helgaðir eru af upprisu Krists. Af því er maklega haldinn
drottinsdagurinn sjöundi hver. Sex rúmhelgir dagar merkja sex miskunnarverk, þau
er oss er nauðsyn að vinna til eilífrar hvíldar, það er að fæða hungraðan og
veita húsrúm vistlausum og klæða nöktan, fága sjúkan, vitja þess, er í höftum
situr, og grafa dauðan. Inn sjöundi heilagur dagur merkir eilífa umbun þessa sex
miskunnarverka og þá hvíld, er kemur eftir allt erfiði og meinlæti heims. Af því
er eigi lofað að vinna erfiði né fasta drottinsdaga, að þeir merkja þá hvíld, er
án erfiði er og án öllum hryggleik og meinlæti. Enn má þetta skiljast á annan
veg: Sex rúmhelgir dagar merkja sex aldra heims, þá er allir valdir menn Guðs
nýttu sér til nytsamlegra verka og unnu fyr eilífri hvíld, meðan þeir voru í
heimi. Eyktarhelgi á þvottdag merkir þá hvíld, er andir réttlátra manna hafa frá
andlátsdegi sínum til innar efstu upprisu. En inn sjöundi dagur er inn sanni og
inn eilífi drottinsdagur og upprisudagur, sá er valdir menn Guðs rísa upp til
eilífrar dýrðar með önd og líkam og taka eilífa dýrð fyr erfiði sitt, það er
þeir drýgðu hér fyr ást Guðs. Of þenna inn sama drottinsdag mælir sálmaskáldið:
" Betri er einn dagur í görðum þínum, Drottinn, en margar þúsundir annarra." Enn
mælir hann svo: " Sjá er dagur sá, er Drottinn gerði. Fögnum vér og gleðjumst á
honum." Af því höldum vér, góðir bræður, svo hreinlega og ástsamlega drottinsdag
á jörðu, til þess að vér séim verðir að halda eilífan drottinsdag á himni.
Fögnum vér og gleðjumst í öllum miskunnarverkum, þeim er Guð sýndi á
drottinsdegi, að í oss megi fyllast andlega, það er Guð gjörði sýnilega. Rennum
vér hug órum til himins dýrðar, þó að vér séim á jörðu fæddir að líkam. Köstum
vér af oss myrkraverkum, það er syndum, og skrýðumst ljósum búningi, það er ást
og hreinlífi. Rísum vér upp af dauða til lífs, það er frá syndalöstum til kosta,
að vér megim fagna upprisu líkama vors og andar á inum efsta degi Drottins, þeim
er aldregi verður endir. En þann fögnuð veiti oss sjálfur sá, er oss skóp og
leysti, Dominus noster, Iesus Christus, sá er með feður og helgum anda lifir og
ríkir of allar aldir. Oratio Domini. Bæn Drottins Postular báðu Drottin vorn
kenna sér bæn, því að Jóan baptista kenndi bænir lærisveinum sínum. Jesús
svaraði: " Þá er ér biðjið, þurfuð ér eigi margt að mæla sem heiðnir menn, er
með langmæli kalla á guð sinn, heldur þessi in fáu orð: " Pater noster qui in
celis." Því eru heiðnir menn langmæltir við goð sín, er eigi megu í öllum stöðum
senn vera, að þau verða að fara til fundar viður þá. En við Guð almáttkan, er í
öllum stöðum er senn og heyrir allt senn, þarf eigi langmælis. Hann veit, hvað
hugur hyggur, eða heyrir, hvað hann mælir. Og kenndi bæn með fám orðum, að þá
mætti heldur allur hugur fylgja henni, og væri hún auðnæmri, mætti þó að hvoru,
sem prófetinn sagði, með skömmu máli fylla alla þurft óra til fulls réttlætis,
þess er himinríki má með kaupa. Fyrirhlynning bænar þessar eru in fyrstu orð:
Faðir vor, þú ert á himnum, er oss jarðneska menn, er áður vórum í syndum getnir
og syndugra manna börn, af vatni og helgum anda í skírn heilagri með himneskum
getnaði frá öllum syndum leysta hefir, andlega gjörva sína óskasonu og síns
eigins sonar liðu, eilífs lífs að njóta í þeim himnum, er hann er í síns eilífs
vist. Nú er sagt, hversu Guð er faðir vor, það er Krists og allra hans liða,
kristinna manna, og á hverjum himnum. Einn himinn er líkamlegur. Á þeim eru
himintungl. Annar andlegur. Þar er anda vist. Þriðji skilningar himinn, það er
sýn eins Guðs þrenningar. Inn æðsta föður biðjum vér innar æðstu bænar:
Sanctificetur nomen tuum. Eigi má faðir heita nema barn eigi. Hví megim vér að
réttu Guð kalla föður vorn, nema vér séim hans börn, honum að nekkvi lík? Vér
syndugir menn, að því sem til vor kemur, óhelgum oss nafn ins himneska, vors
heilags föður, er vér týnum af jarðneskum munúðum heilagleika Guðs barna, þeim
er oss var í skírn heilagri gefinn. En þá helgast nafn hans, er heiðnir menn
kristnast, villumenn vitkast, syndgir réttleiðast, réttlátir helgast. Sá
heilagleikur má eigi að fullu takast í þessum heimi. Því biðjum vér þar næst:
Adveniat regnum tuum. Þá er allir Guðs menn eru komnir til ríkis ins himneska
föður, eru þeir ódauðlegir, alhelgir og alsælir, sínum himneskum föður líkir. Þá
er það ríki er til komið, má engi synd ríkja, er engi má gjör verða, og einskis
ofríki Guðs börn þjá, er eigu allt ríki með föður sínum. Því ríki megu eigi
jarðneskir menn ná, meðan þeir eru með dauðlegum líkama. Af því biðjum vér. Fiat
voluntas tua sicut in celo et in terra. Tveir eru viljar Guðs. Annar miskunnar
vilji, en annar réttlætis. Þeim má ekki bregða, sem Davíð sagði: " Omnia
qvaecunqve voluit Dominus fecit in celo et in terra," því að hann er alls
skiljandi og skipandi og dómandi að síns réttlætis vilja. En miskunnar vilji
hans teygir og neyðir eigi. Of þann er svo mælt: Qvi vult omnes homines salvos
fieri: sá er vill alla menn heila verða láta. Af þeim inum sama vilja mælir
hann: " Eigi vil eg dauða syndugs að þokka miskunnar minnar, þó að eg dæma hann,
ósnúinn frá syndum, til píninga fyr vilja réttlætis míns, heldur er að þokka
vilja mínum, að hann snúist og lifi." Eigi fylgir þokki Guðs því réttlæti, er
hann vill fyrdæma vonda menn, heldur því er hann dæmir til fagnaðar réttláta
menn eftir miskunnar vilja, þeim er hann vill allra manna hjálp. Að þessum þokka
vilja hans að öllu lifa allir á himnum, en margir gera í gegn hans vilja á
jörðu, þeir er eigi vilja góðir vera né við syndir skiljast. Nú biðjum vér, að
verði þokkavilji Guðs, það er heilagt líf réttlátra en að fullu aflát synda og
yfirbót vor, syndugra manna, svo á jörðu sem á himni. Enn er rétt að skilja: Svo
á jörðu með syndugum mönnum eða með líkamsfýstum sem á himni með helgum englum
eða réttlátum mönnum eða rétts hugar fýstum. Það má eigi að fullu þessa heims
verða. Því biðjum vér: Panem nostrum cotidianum da nobis hodie. Brauð vort er
öll gift og veisla, er Guð veitir oss, bæði himnesk og jarðnesk. Því kallaðist
Iesus Christus lifandi brauð, er niður sté af himni. Sá er kraftur og spekt ins
almáttka föður, að hann er öll atvinna öllum englum heima á himnum í guðdómseðli
sínu, og hér á jörð öllum mönnum, bæði af guðdómi og af manndómi sínum. Brauð er
vaxinna manna matur en eigi barna, og þó að hvoru barna atvinna, því að þá er
móðirin etur gnógt brauð, er það bæði hennar fæðsla og ið sama hverfur það niður
í brjóst hennar, enda er þá mjólk og fæðsla barnsins. Guðs, almáttugs föður,
styrktar spekt er sem brauðs fæðsla heilagra engla, er guðlegt líf hafa, og með
tvennum eðlum, Guðs og manns, og tvennum ástarboðorðum, það er Guðs og náungs,
svo sem mjólk í tvískipt móðurbrjóst, sté niður af himnum til jarðar og fæðir
oss hér, síns máttar börn, á mjólk sinna kenninga og jarteikna og sínu holdi og
blóði og allri þessa heims atvinnu. Þeir allir hlutir eru brauð vort
yfirveranlegt, kvað Matteus, því að Guðs gift er yfir hvívetna og allra eðla
fylling og ofan komin og á uppvega. Lúkas kallar þetta brauð hversdaglegt, það
er hvern dag nauðsynlegt að bergja með nekkverri mynd. Gefðu oss í dag. Það er:
Nú þegar þessa heims. Þess erum vér eigi verðir, syndgir menn. Af því skulum vér
biðja og láta bæn þessi fylgja, ef vér viljum hana geta, það sem sá lagði á
hendur oss, er hana orti: Et dimitte nobis debita nos, sicut et nos dimittimus
debitoribus nos. Skuldir órar eru syndir órar. Fyrir þær eigum vér að gjalda
yfirbætur Guði, svo að vér gjörim nekkvern hlut þann til alúðar við hann og
yfirbótar, er vér værim eigi skyldir til, ef vér hefðim eigi syndir gjörvar.
Hann kveður á þann hlut, er vér værim áður skyldir til fyr vors bróðernis sakar,
og meta hann til þess föður vorn, er einkason sinn, Jesúm Krist, sendi að kaupa
dauða sínum oss syndabörnum líf og síðan gera sér að óskabörnum. Sem vér
fyrgefum, kveður hann, skulderum órum, þeim er eigu skuldir að gjalda eða sakar
að bæta. Sá verður ósmákvæmur við sín systkin að vera, er með lítilli yfirbót
við sinn föður fyr stórar sakar vill reiði af sér þiggja. Allar sakar eru smáar
og fáar, þær er órir bræður gera við oss, við það að virða, er vér gerum við
vorn almáttkan föður. Hann skulum vér svo biðja: Fyrgefðu oss sem vér fyrgefum.
Þetta er svo rétt skilið: Fyrgef svo þú oss syndir órar nú, er vér biðjum þig,
sem vér fyrgefum þeim, er við oss hafa misgert, þá er þeir biðja oss. Þeim einum
mönnum verður sjá bæn að forbæn, er eigi vilja sakar gefa, þá er þeir eru beðnir
lítillátlega og boðnar þeim yfirbætur. En að þeim vill Guð eigi skriftabætur
heimta, er fyr Guðs sakar vilja eigi sakbætur taka. Þetta hugskot er flestum
mönnum of megin, er í mikla freistni koma. Því biðjum vér, að oss verði eigi in
fyrri bæn að forbæn: Et ne nos inducas in temptationem, sed libera nos a malo.
Amen. Og eigi leið þú oss í freistni. Margur verður fyr freistni, sá er eigi er
leiddur í freistni, er vel stenst. Oft er in leyndari synd sök innar ljósari.
Þess biðjum vér Guð í þessu máli, að eigi gildi hann oss svo ina leyndari synd,
að vér rasim í ina ljósari og ina torbættari. Margir menn leiða sig sjálfir í
freistni. Þeir bakferla of mjög, það er þeir biðja Guð, og er harla hættlegt, að
Guð leiði þá í freistni, það er fyr dóm sinn réttan, og hlífi þeim eigi í
freistninni og fái þeim færi til fýstar þeirrar af réttri reiði sinni, að þeir,
er saurgir vilja vera, skuli saurs kost eiga. Nú biðjum vér svo: Lát þú þetta
eigi verða að verðleik órum, heldur leystu oss frá illu, það er frá djöfuls
illsku, frá syndum og svikum, sóttum og sorgum og allri þessa heims meinsemi.
Adam var frjáls skapaður og til sælu, svo ef hann vildi sínu sjálfræði halda til
hlýðni við sinn skapera, þá mundi Guð hann svo styrkja, að hann stæðist freistni
djöfulsins og vissi aldregi til ills né vesaldar, svo að hann reyndi. En nú er
hann hugði að sinni einni sælu og gáði eigi síns skapera, hlífði Guð honum eigi,
og gat djöfull yfir hann stigið og varð hans illsku þræll. Því varð hann fyr
svikum og syndum, sóttum og sorgum og allri þessa heims meinsemi. En Jesús
Kristur, er þessa bæn orti, frelsir alla kristna menn í skírn heilagri, er hann
kallar sína bræður, og firrir allri djöfuls illsku, svikum og syndum, nema þeir
ráði sjálfir til. En til þess að eigi verði oss Adams dæmi, er eigi kunni gott
þiggja sjálfur, þá sælu, er honum var veitt, hefir Drottinn vor eigi enn öll
synda víti af oss tekið, það er bæði erfiði og mæði og mörg þessa heims
meinsemi, sótt og dauði, sorg og umhugi, hungur og þorsti, volað og vílsiðr. Nú
biðjum vér vorn föður, að hann frelsi oss frá illu. Það er svo rétt skilið: Þó
að svo illa hafim vér fyr oss leitað, er vér vorum Guðs börn, að nú séim vér
djöfuls mansmenn og synda þjónar og þýjar, að Guð frelsi oss frá þeirri ánauð,
svo að vér þjónim hans réttlæti og standimst freistni og megim fyrgefa þeim, er
oss misbjóða, til þess að Guð fyrgefi oss órar syndir, svo að vér séim maklegir
að taka þeirrar styrktar brauð, er vér lifim að Guðs þokka, svo að vér verðim
himinríkis menn og heilög Guðs börn, honum að öllu þokkuð, eftir dómadag, þá er
vér erum að fullu frelst frá öllu illu, frá helvíti og djöfli og öllum hans
árum, frá öllum svikum og frá sótt og dauða og öllum synda vítum og öllum þessa
heims meinum í fullri sælu og eilífum fagnaði ei og ei. Amen. Oratio Domini Bæn
Drottins Pater noster qui es in, faðir vor, er ert á himnum. Til mikils kyns
erum vér komnir. Und þessum feður eru bræður drottinn og þræll, konungur og
ríðeri, auðugur og aumur. Allir kristnir menn eigu ýmsa feður á jörðu, sumir
tigna, en sumir ótigna, en þó heita þeir á einn föður allir, þann er á himnum
er. Nú ef þar er faðir vor, þá eigum vér þar von erfðar vorrar. En þann veg er
sjá faðir, að við sjálfan hann skal eiga það, er hann gefur oss. Því að hann
veitir svo erfðina, að hann skilst eigi sjálfur við, og komum vér eigi svo til
erfðarinnar, að hann falli sjálfur frá, heldur er hann ávallt inn sami, að vér
megim til hans komast. Nú því að vér höfum numið, hvern vér skulum biðja, þá
skulum vér og vita, hvers biðja skal, að eigi gerim vér slíkan föður reiðan, ef
vér biðjum hann illra hluta eða annars en skal. Hvað hefir Drottinn vor kennt
oss að biðja þenna föður? Sanctificetur nomen tuum, helgist nafn þitt. Hvað bæn
er það, er vér biðjum Guð, að nafn hans skuli helgast? Ávallt er það heilagt.
Til hvers biðjum vér þá, að það helgist, nema til þess að vér helgimst af því?
Nú skulum vér svo biðja, að nafn Guðs helgist í oss, það er ei er sjálft
jafnheilagt. Þá helgast nafn Guðs í oss, er vér erum skírðir. Hví skulum vér
þess biðja, þá síðan er vér tókum skírn, nema til þess að sú helgi haldist í
oss, er vér náðum í skírn? Þar fylgir önnur bæn: Adveniat regnum tuum, til komi
ríki þitt. Ríki Guðs mun koma, hvort sem vér biðjum þess eða eigi. Til hvers
biðjum vér þess þá, nema til þess að það komi svo of oss sem of helga menn, að
Guð hafi oss í tölu heilagra manna sinna, þeirra er ríki hans skal yfir vera? Þá
mælum vér svo í inni þriðju bæn: Fiat voluntas tua sicut in celo et in terra,
verði vilji þinn svo sem á himni og á jörðu. Hví sætir það nema því, að svo
þjónim vér Guði á jörðu sem englar hans þjóna honum á himni, þeir er gera honum
ekki í mein og fremja boð hans með elsku? Þess skulum vér biðja, að vér megim
gera boðorð Guðs með ást sem þeir. Þessi orð má enn skilja á annan veg: Önd er
kölluð himinn en líkami jörð. Hvað er það þá: Verði vilji þinn á jörðu sem á
himni? Að svo geri líkamur vor boðorð Guðs sem öndin má skilja, og verði þau
eigi ósátt á milli sín og vilji bæði jafnt Guðs vilja fylla. Þetta fylgir í
bæninni: Panem nostrum cotidianum da nobis hodie, brauð vort hversdagslegt gefðu
oss í dag. Það má skilja svo, að vér biðjim atvinnu líkama órum og merki brauð
allt, það er vér þurfum að hafa hér. Eða ella skulum vér ætla vera brauð
hversdagslegt corpus Domini, það er vér skulum taka af altari, og biðjum að Guð
gefi oss það. En hvers skulum vér biðja heldur en þess, að vér gerim ekki svo
illa, að vér verðim frá húsltekju skildir? Orð Guðs má enn kalla brauð, því að
það er fæðsla andarinnar, þó að það sé eigi líkamsfóður. En þá er líður líf
þetta, þá þurfum vér eigi að biðja brauðs þessa, er líkamur þarf hér, og þá
þurfum vér eigi að taka corpus Domini, því að þá erum vér samvistum við Guð. Og
þá þarf eigi að kenna öðrum orð Guðs sem nú, og eigi þarf þá bók að lesa, því að
þá skulum vér sjá son Guðs, þann er orð Guðs heitir, þann er fæðir er engla og
allra heilagra manna. Og af honum verða þeir allir spakir og lofa hann ei og ei.
Því að svo mælir sálmur: " Sælir eru þeir, Drottinn, er búa í húsi þínu. Lofa
munu þeir þig of allar aldir." Nú biðjum vér þess í þvísa lífi, er eftir fer: Et
dimitte nobis debita nostra, fyrgefðu oss skuldir órar. Oss eru allar syndir
fyrgefnar í skírn, en það eru skuldir órar. En af því að mangi má hér lifa
syndalaust, þótt hann forðist stórsyndir, þær er hann skilja frá húsltekjunni,
þá má þó mangi án synd lifa, enda megum vér eigi oftar en of sinn skírðir vera,
þá megum vér þvo af oss allar syndir á hverjum degi í bæn þessi, ef vér gerum
það er fylgir: Sicut et nos dimittimus debitoribus nos, svo sem og vér fyrgefum
skulderum órum. Nú minni eg yður, synir mínir, minni eg yður, bræður mínir, að
þá er nekkver hefir misgjört við yður, og kemur hann og gengur í gegn og biður
miskunnar, þá fyrgefið ér honum af öllum hug, að eigi heftið ér miskunn þá, er
Guð hefir yður hugða. Því að eigi mun hann fyrgefa yður syndir yðrar, nema ér
fyrgefið hverjum, er við yður misgerir. Þessa biðjum vér í þvísa lífi, því að
hér þarf, að syndir sé fyrgefnar, er þær eru gjörvar. En í öðrum heimi eru þær
af því eigi fyrgefnar, að þær eru eigi þar gjörvar. Þá biðjum vér og mælum: Og
eigi leið þú oss í freistni, heldur leys þú oss frá illu, et ne nos in in
temptationem, sed libera nos a malo. Amen. Þess þarf enn í þessum heimi að
biðja, að vér standimst freistni, því að hér verður vor freistað. Og svo þess,
að vér séim leystir frá illu, því að í þessu lífi er margt illt. Nú eru hér
bænir sjö alls saman. Eru þær þrjár, er til annars heims koma, en fjórar til
þessa heims þurfta. Helgist nafn þitt, það skal ei vera. Til komi ríki þitt, það
skal ei vera. Verði vilji þinn svo sem á himni og á jörðu, það skal ei vera.
Brauð vort hversdagslegt gef þú oss í dag, það þarf í þessum heimi. Fyrgef þú
oss skuldir órar, það þarf í þessum heimi. Leið þú eigi oss í freistni, það þarf
eigi annars heims. Heldur leystu oss frá illu, það þarf í þvísa lífi. Því að þar
er engi er freistni og ekki ið illa, þá þarf eigi þessa þar að biðja. Nú skulum
vér þess biðja Guð, að hann forði oss við allri freistni, þeirri er óstyrkt ór
má eigi standast né við varast, sá inn sami Dominus vor Iesus Christus, er lifir
og ríkir með feður og helgum anda per secula seculorum. Imbrudaga hald og mál
Móises bauð Gyðingum að halda imbrudaga ferna á hverjum tólf mánuðum, eina of
vor, en aðra of sumar, ina þriðju of haust, fjórðu of vetur. Á hverri tíð þessa
fjögurra bauð hann lýð sínum þriggja daga föstu. En það verða tólf dagar allt
saman, sicut tólf mánuður eru í tveimur misserum. Hann setti föstu þá til árs,
að menn skyldi biðja Guð miskunnar, að hann gæfi regn á jörðina og ávöxt þann,
er alþýðan mætti bjargast við. Imbrudagar of vetur eru til þess settir, að Guð
láti eigi svo mikinn þela verða í jörðu, að eigi megi sáði niður koma.
Imbrudagar of vor eru til þess settir, að Guð láti sáð rætast í jörðu og upp
renna, er hann lætur fyrst sáið verða í jörð. Imbrudagar of sumar eru til þess
settir, að sá akur rætist og frævist til skurðar, er Guð lét sáinn verða og upp
renna. Imbrudagar of haust eru til þess settir, að Guð láti hirðast og haldast
uppskorið korn af akri þeim, er hann lét vaxa og frævast. En öll boðorð, þau er
í inum fornum lögum voru boðin líkamlega, veita oss mikla hjálp, ef vér skiljum
þau andlega. Fernir imbrudagar merkja boðorð fjögurra guðspjalla. Þrír
imbrudagar fjórum sinnum haldnir merkja þrenningartrúu þá, er oss er sýnd í
fjórum guðspjöllum. Tólf samtaldir imbrudagar merkja kenning tólf postula. Sá
heldur andlega imbrudaga, er varðveitir þrenningartrúu og gerist hlýðinn
boðorðum fjögurra guðspjalla og kenningum tólf postula. En það er fasta, dag og
nótt að varna við allri heims ágirni rangri í farsælum og sjá við óþolinmæði í
meinum. Þessa imbrudaga skal halda of vor og of sumar, of haust og of vetur. Vor
merkir æsku óra, því að í æsku þróast líkamsafl sem sólargangur of vor. Sumar
merkir fulltíða aldur, því að þá hefir líkamur allt afl sitt sem sumar allan
sólarhita. Haust merkir elli, því að svo þverr líkamsafl við elli sem
sólargangur of haust. Vetur merkir örvasa aldur, því að þá er líkamur þrotinn að
öllu afli og hita sem vetur er sóllauss og kaldur. En sá heldur réttlega alla
imbrudaga, er trúlega þjónar boðorðum Guðs í æsku og á fulltíða aldri, í elli og
á örvasa aldri. Enn má þetta mál skilja á annan veg: Sicut imbrudagar voru
settir forðum til líkamlegs árs á jörðu, svo skulum vér nú halda þá, að vér náim
andlegu ári í hjörtum órum. Svo sem imbrudagar of vetur eru haldnir, til þess að
Guð færi þela úr jörðu, svo að sáð megi niður komast, svo skulum vér nú halda þá
ina sömu imbrudaga, að Guð færi úr brjósti óru grimmleiks frost og öfundar þela,
svo að orðasáð hans megi koma í hjörtu ór. Þá kemur orðasáð hans í hugskotsjörð
óra, er vér girnumst að heyra kenningar og rekum frá oss illsku kulda. En hvað
stoðar að heyra orð Guðs, nema vér varðveitim þau í minningu? Af því höldum vér
aðra imbrudaga, til þess að Guð láti rætast í minningu orðasáð sitt, það er hann
seri í hjörtu ór. Þá rætist orðasáð Guðs, er vér leggjum elsku á kenningar hans
og sýnum svo sem upprennanda akur af Guðs sáði, það er vér sækjum oft til bæna
og til kenningar. En þá stoða oss bænir til heilsu, ef vér þægjum þær Guði með
góðum verkum órum, því að til þess eru oss kenningar kenndar, að líf vort batni
af þeim. En af því höldum vér ina þriðju imbrudaga, að Guðs akur frævist, sá er
rættist og upp rann í hjörtum órum. Þá frævist akur Guðs í brjósti óru, ef vér
færum Guði ávöxt góðra verka af kenningum þeim, er vér heyrðum og elskuðum af
hlýðni. Þá eru góð verk ór Guði þæg, ef vér hirðum þau í lítillæti og höldum
þeim allt til dauðadags. Af því höldum vér ina fjórðu imbrudaga, að hirðast megi
góðgjörningar órir í lítillæti og í staðfesti, þeir er frævðust af orðum Guðs,
að eigi bæri frá oss ofmetnaðar veður ávöxt þann, er vér sömnuðum í góðum
verkum. Ef vér höldum imbrudaga á þessa lund, sem nú er tínt, þá mun Guð gefa
oss ár og frið á jörðu, en leiða oss eftir dómsdag í eilífa dýrð með sér á
himna. Amen. De sancta cruce. Um heilagan kross Nauðsyn er oss að skilja
vandlega jartein píslar Domini nostri Iesu Christi, því að píslarmark hans er
tákn heilsu vorrar og lausnar. Kross var dauðamark illra manna, áður Kristur
væri píndur á honum, en síðan varð hann lífsmark góðra manna. Fyrir písl Krists
var mönnum krossinn andstyggur og leiður, en nú er hann göfgaður af englum og
vegsamaður af mönnum, en leiður djöflum. Því að þá sté Kristur yfir djöfulinn og
leysti allt mannkyn úr ánauð, er hann dó á krossinum, og bætti hann það á
píslartré, er inn fyrsti maður misgjörði á girndartré. Af því var Drottinn í
miðjum heimi píndur, þar er jafnlangt er til allra heimsenda, að jafnnær er
öllum miskunn píslar hans, þeim er hann göfga með trúu og góðum verkum. Þessa
lausn alls mannskyns merkir krossinn í vexti sínum, því að fjórir endar hans
horfa í fjórar áttir heims, þá er niður er lagður krossinn. Sedúlíus skáld segir
svo frá písl hans: " Höfuð Jesú horfði austur, en fætur vestur, in hægri hönd
norður, en in vinstri suður. Hann var píndur fyr norðan Jórsalaborg." Höfuð
Krists merkir guðdóm hans, en fætur manndóm, því að höfuð horfði til himins, en
fætur niður til jarðar, svo sem guðdómur kom af himni og tók manndóm á jörðu.
Austur merkir upprisu hans, en vestur dauða hans, því að sól rennur upp í
austri, en sest í vestri. Höfuð Krists horfði austur, en fætur vestur, því að
manndómur hans tók dauða, en guðdómur efldi hann til upprisu. In vinstri hönd
hans horfði suður, en norður in hægri, því að Jórsalalýður og Gyðingar gjörðist
vinstri handar menn, það eru rekningar, fyr ótrúu sína, en hann valdi eftir písl
sína hægri handar menn sér af heiðnum mönnum úr norðri. En þá er krossinn er upp
reistur, þá stendur hann sumur fastur í jörðu, en sumur er hann í lofti, því að
Kristur samtengdi himneska hluti og jarðlega, þar er hann sætti jarðlega menn
við sig og engla sína. Rétti hann frá sér báðar hendur á krossinum, því að hann
býður faðm miskunnar sinnar öllum þeim, er hann elska. Ina hægri hönd rétti
hann, því að hann leysti alla sína vini úr helvíti og laðaði þá með sér til
eilífrar dýrðar. Ina vinstri hönd rétti hann, því að hann kallar marga óverða
til sinnar miskunnar og hreinsar þá fyr iðrun. Sá hlutur krossins, er upp var
frá höfði Drottins, merkir von, er vér skulum vætta upp frá oss til himna og
umbunar fyr allt gott, það er vér gerum. En armar krossins merkja ást við Guð og
menn. Sá hlutur krossins, er efstur er, merkir enn Guðs ást, en armarnir náungs
elsku, bæði við vini og við óvini. Fætur eru endir líkama. Því jarteinir sá
hlutur krossins, er fætur hans vóru á negldir, staðfesti góðra verka allt til
enda lífs. En sá hlutur, er niður var frá fótum hans, merkir lítillæti. Því að
svo sem hugur vor skal upphefjast til launa við Guð, svo skal hann lægja sig fyr
mönnum í lítillæti. En sá hlutur, er í jörðu var, svo að eigi mátti sjá, en þó
hélt hann upp öllum höfga krossins, hann jarteinir trúu ósýnilegs máttar og
leyndra hluta. Því að svo sem það hélt upp öllum krossi, er í jörðu var og eigi
mátti sjá, svo stýrir og ósýnilegur Guðs máttur öllum sýnilegum hlutum. En hvað
stoðar oss að skýra jarteinir krossins í orðum, ef þó fyrlítum vér þær í verkum?
Því að svo mælti Drottinn í guðspjalli: " Eigi er sá mér maklegur, er eigi tekur
kross sinn og fylgir mér." Sá tekur kross og fylgir Kristi, er hans
sporgöngumaður gerist í meinlætum, sem helgir menn gerðu. Á tvo vega megum vér
bera kross Drottins, annan á líkam, en annan í hugskoti. Þá berum vér píslarmark
Guðs á líkam, ef vér mæðum hold vort í meinlætum og hirtum oss frá syndum, sem
Páll postuli gerði: " Hirti eg líkama minn," kvað hann," og leiði eg hann í
ánauð, að eigi verða eg vondur, þá er eg kenni öðrum gott." Þá berum vér kross í
hugskoti, ef hjarta vort harmar annars mein eða syndir, sem enn gerði Páll: "
Hver er svo sjúkur," kvað hann," eða svo villtur, að eigi kenna eg mér hvers
meina í brjósti." " Sá er tekur kross sinn," kvað Dominus," fylgi hann mér." Sá
tekur kross og fylgir eigi Kristi, er mæðir líkam sinn í meinlætum og heldur til
mannalofs meir en fyr Guðs ást eða veitir þá vorkunn syndgum mönnum, er heldur
verði synda efling en hegning. Sá ber kross Krists og fylgir honum, er fyr hans
sakar hirtir líkam sinn og fyr hans elsku veitir þá miskunn náungum sínum, er
hann hati ávallt syndir þeirra, en elski þá sjálfa og snúi hag þeirra áleiðis
sem hann má. Því er kross Drottins vors öllum helgum dómum helgari, að af honum
helgast öll kristnin og öll sú þjónusta, er gift ins helga anda fylgir. Ekki má
vígja án krossinum, svo sem engi mátti til himinríkis komast án písl Krists. Þá
er vér gerum krossmark yfir oss sjálfum eða yfir því, er vér viljum helgast láta
af krossinum, þá skulum vér minnast, hvaðan hann helgaðist eða hvað hann merkir
eða hvað hann má. Fyr krossi Drottins flæja djöflar, hræðist helvíti, dauði
firrist, syndir forðast, skammast óvinir, friður magnast, en ást þróast og allir
góðir hlutir. Heilagur kross er sigurmark Guðs, en lausnarmark manna, en
fagnaðarmark engla, helgaður af Guði, dýrkaður af englum, en göfgaður af mönnum
og vegsamaður af allri skepnu. Heilagur kross er hlífskjöldur við meinum, en
hjálp í farsællegum hlutum, huggun við harmi og hugbót í fagnaði, hlíf við
háska, lækning við sóttum, lausn í höftum, en leiðrétting frá syndum, sigur í
orrustum, en efling við allri freistni, styrkt volaðra, en stjórn auðugra,
friður góðum, en ógn illum, fyr miskunn þess, er á krossi leysti frá dauða allt
mannkyn, Drottinn vor Jesús Kristur. Honum sé dýrð og vegur með feður og syni og
anda helgum of allar aldir alda. Á allra heilagra messu Omnium sanctorum
Allsvaldandi himinríkis konungur, almáttugur Guð, launi yður tíðasókn þá, er þér
hafið hingað sótt í dag, almáttkum Guði til dýrðar og til vegsemdar og öllum
helgum mönnum hans, oss til hjálpar og til miskunnar. Svo er sagt á bókum, að
heilagur Bonifacius páfi, er inn fjórði var frá Gregorio, lét vígja hús það í
Rúmaborg Guði til dýrðar og öllum helgum mönnum hans, er áður hafði verið allra
djöfla blótstaður. Því að það sýndist honum maklegt, að þar héldist minning
allra heilagra, er áður var braut rekin saurgun allra djöfla. Þenna dag bauð
hann, páfinn Bonifacius, að halda hátíðlegan í upphafi mánaðar þess, er nóvember
heitir, öllum kristnum mönnum, til lofs og dýrðar Drottni órum og sancte Marie
og öllum Guðs helgum, til þess að í þessu hátíðarhaldi mætti hreinsast allt það,
er mannleg órækt saurgaði í vanþyrmslu annarra hátíða. En nú skulum vér fyrst að
upphafi nefna og dýrka og lofa þann sjálfan, er skóp alla hluti og einn er alls
upphaf og endir, sjálfur án upphaf og enda, allrar skepnu skapari, einn Guð í
þrenningu, einn í guðdómi, þremur nöfnum nefndur í skilningu, faðir og sonur og
andi heilagur. Með Guði og næst Guði er sjá hátíð helguð sancte Marie, mater
Domini nostri Iesu Christi, er svo hreinlega varðveitti hjarta sitt og líkam
sinn, að hún var verð að heyra engils orð og bera af sínu holdi Guð og mann
hingað í heim án sótt og synd. Þessa hátíð eignast og allir helgir englar Guðs,
þeir er skapaðir vóru í upphafi heims andlegir og ólíkamlegir að þjóna andlegum
og ólíkamlegum Guði, þeir er greinast í níu sveitir. Það eru ærir og höfuðærir,
kraftar, veldisenglar og höfuðenglar, drottnar og stólar, kerúbím, það er
fylling speki, og serafím, það eru brennendur eða logendur. En sjá hátíð er eigi
aðeins haldin englum, heldur og öllum helgum mönnum, þeirra er fyrstir vóru
aldarfeður, siðsamir menn í lífi sínu og máttkir að líkamsafli. Þeir náðu oft að
sjá Guð sjálfan og tóku við englum á gistingu. Þess liðs vóru höfðingjar þeir
Abel inn réttláti og Enok, er upp var numinn til himins, Nói, Abraham, Ísak og
Jakob. Þessum næstir vóru dómendur undir lögum þeim, er Guð gaf Moisi, réttdæmir
menn, þeir er hegndu ósiðu og efldu réttlæti og friðuðu fyr lýð Guðs og börðust
styrklega í gegn Guðs óvinum og sínum. Þar næst vóru spámenn þeir, er fyrir
sögðu óorðna hluti, svo sem Guð sagði fyrir sjálfur þeim, burð Krists og písl og
upprisu, og sendi þá að segja mönnum lausn, þá er hann hafði ráðið að leysa menn
frá helvítis kvölum. Þessum öllum, er nú töldum vér, er sjá hátíð helguð, bæði
þeim, er fyrir lög vóru og undir lögum. En nú er að ræða of þá, er undir miskunn
vóru og náðu að sjá Krist í mennskum líkam og heyra orð hans og kenningar og
styrkjast af hans jarteinum. Þeirra fyrstur var Jóhannes baptista, sá er fyrstur
kenndi mönnum synda iðrun og ruddi götur fyr Kristi í hjörtum manna og lifði svo
dýrlegu lífi á eyðimörk, að margir ætluðu hann sjálfan Krist vera. Honum bar
Drottinn sjálfur það vitni, að engi væri honum betri maður borinn frá karli og
konu. Hann eignast og hlut í þessi hátíð. Enn er sjá dagur helgaður sveinum
þeim, er Herodes lét drepa í Betlehem inn næsta vetur eftir burð Krists, og eig
eru með Guði. Þessar hátíðar hluttakendur eru og allir þeir, er sjálfur Drottinn
valdi af alþýðu og sendi of heim innan að setja grundvöll kristni sinnar, svo að
kenningar þeirra efldist of allan heim, sem vóru postular Guðs og lærisveinar.
Þessa hátíð eignast og píslarvottar Guðs, þeir er fyrlitu þessa heims líf og
boðorð heiðinna konunga. Sumir vóru sverðum höggnir, en sumir í eldi brenndir,
sumir í vatni kafðir, en sumir stöngum barðir, sumir hengdir, en sumir í hvéli
brotnir, sumir sveltir, en af sumum kvikum skinn flegið. En fyr slíka hluti alla
taka þeir eilífa dýrð á himni. Sjá hátíð er eignuð helgum biskupum og öllum
Krists játerum, þeim er guldu Guði með ávexti lán það, er hann veitti þeim, og
höfðu þeir þann áhuga, að þeir mundu fúslega taka píslir, ef Guð vildi þá þess
krefja. Svo er og sjá hátíð helguð einsetumönnum þeim, er fyrlitu auðævi og
veraldar metnuð og byrgðu sig í þröngum hellisskútum og réðu sig frá
alþýðuskjali, að þeir mætti tæmast ávallt til bæna og sjá við öllum tómum orðum.
Enn er sjá hátíð haldin helgum meyjum þeim, er gengu í spor heilagrar Marie
drottningar, í því er þær höfnuðu öllum líkamsmunúðum fyr ást Guðs og vildu
þjóna himneskum brúðguma í öllu athæfi sínu heldur en saurgast af jarðlegri
munúð. Þessa hátíð trúum vér og helgaða þeim öllum, er andir þeirra lifa í
fagnaðarstöðum, þó að líkamir þeirra liggi í jörðu, eða menn viti eigi
heilagleik þeirra fyr Guði. En alls vér höldum í dag hátíð omnium sanctorum, þá
er oss nauðsyn að glíkjast þeim í siðum, er vér dýrkum í hátíðarhaldinu. Því að
lítið stoðar að halda ina ytri hátíð omnium sanctorum á jörðu, ef hjörtu ór
fýsast eigi til innar innri hátíðar þeirra á himni. Ef vér erum musteri Guðs,
sem Páll postuli mælti, þá skulum vér braut reka frá oss alla djöfullega illsku
og syndir, svo að hjörtu ór verði eigi djöflahof, heldur byggð Guðs og allra
heilagra. Þá helgum vér Guði musteri í hjörtum órum, ef vér virðum hans ást eina
saman til allra góðgerninga vorra. Musteri drottningar helgum vér, ef vér verðum
því lítillátari ávallt og virðum oss sjálfir minna sem vér höfum meira lán af
Guði. Níu englasveitum helgum vér musteri, ef hver vor er hlýðinn boðorðum Guðs
í þeirri þjónustu, er hann er til settur, og öfyndar eigi þann, er meira lán
hefir en hann sjálfur. Helgum aldarfeðrum vígjum vér musteri, ef vér skiljum og
fyllum andlega verk þau, er þeir gjörðu líkamlega og vóru siðsamir í lífi og
máttkir í líkamsafli og sáu oft Guð sjálfan, tóku og við englum að gisting. Þá
fyllum vér andlega þessa hluti, ef vér berum áhyggju í hug órum og höfum
kostgæfi til að vera siðsamir og hlýðnir Guði. Þá erum vér andlega máttkir og
styrkir, ef vér styrkjum hjörtu ór með trúu og ást, lítillæti og þolinmæði, svo
að vér megim með þeim mætti og krafti stíga yfir fjándans vélar og teygingar. En
svo sem þeir náðu að sjá Guð oftlega líkams augum, svo skulum vér og renna hug
órum á himna til Guðs að biðja oss miskunnar og hjálpar, að hann fyrgefi oss
syndir, og vætta oss vissar miskunnar, ef vér snúumst frá syndum til Guðs og
fyrgefum þeim, er við oss misgjöra. En þeir tóku við englum á gisting. Svo
skulum vér og andlega taka engla Guðs á gisting, svo að vér haldim oss frá
syndum og hafim hug vorn fastan til Guðs og haldim oss í hreinlífi, svo að
englar vilji hafa návistir við oss og varðveita oss við öllum meinum andar
vorrar. Lögmönnum helgum vér musteri vor, ef vér varðveitum með réttlæti lög
Guðs, þau er oss eru boðin. En þess er oss nauðsyn, að vér kunnim rétta grein
góðs og ills og hafim ávallt sátt og frið við alla góða hluti, en mótstöðu í
gegn löstum, og vígjum vér þá kirkju helgum konungum og dómöndum. Þá vígjum vér
kirkju spámönnum, ef vér sjáumst fyrir og hræðumst ógn ins efsta dóms og stund
dauða vors, svo sem spámenn sáu fyrir og sögðu óorðna hluti. En ef vér hræðumst
inn efsta dóm, þá munum vér gjöra iðrun synda og búa Guði götu í brjóst ór, en
það er að helga kirkju Jóhanni baptista, er fyrstur kenndi mönnum synda iðrun.
Sá vígir helgum börnum musteri, er eigi er slóttugur og einfaldur er og fyllir
það, er Drottinn mælti í guðspjalli: " Sá er sig lægir sem lítill sveinn, sá mun
mikill verða í himinríki." En ef vér viljum vera miklir og auðgir í ríki himna,
þá skulum vér veita þurföndum auð vorn á jörðu. Því að svo helgum vér kirkju
postulum, ef vér glíkjum eftir mildi þeirra. Því að þeir gjörðu jafndeilda aura
með öllum, svo að engi var auðugur né volaður. En þá höldum vér maklega hátíð
píslarvotta Guðs, ef vér glíkjum nekkvern hlut eftir þolinmæði þeirra. Þeir báru
þolinmóðlega sárar píslir. En vér skulum standast þolinmóðlega óskil náunga
vorra. Þeir seldu líkam sinn til dauða, en vér skulum varast allar girndir
rangar. Þá dýrkum vér maklega hátíð heilagra biskupa, ef vér erum hlýðnir
boðorðum kennimanna. Því að sú hlýðni helgar biskupum kirkju í hjörtum órum. En
ef vér firrumst ónýt orð og hégómlega gleði og rekum á braut þys ljótra
hugrenninga frá byrgi hugar vors með oftlegum bænum, þá helgum vér musteri
munkum og einsetumönnum. Sá heldur maklega hátíð meyjum Guðs, er varðveitir
líkam sinn frá saurlífi, en hjarta sitt frá andlegum hórdómi, það er frá
óhreinum hugrenningum. En þá vígjum vér musteri þeim helgum mönnum, er með Guði
eru helgir, en heilagleikur þeirra leynist fyr mönnum, ef vér gjörum þau verk,
er þæg eru Guði, en leynast fyr mönnum. Þetta er andlegt hátíðarhald og sjá sönn
prýði, sú er fegrir hjörtu ór og líkami og laðar til hugskota vorra Drottin
sjálfan og engla hans og alla helga. Ef vér höldum á þessa lund hátíð allra
heilagra, þá munu þeir láta sér sóma að vera árnendur órir á dómsdegi við Guð.
Það vil eg láta fylgja máli mínu, er mér þykir oss hjálpvænlegast vera og mestur
leiðarvísir til paradísarvistar, að það er upphaf hjálpar vorrar allrar, að vér
haldim trúu rétta, þá sem töld er í credo, skiljim það allt undir þá trúu, er
helgir menn hafa oss til kennt, að þar skal undir felast. Eigum vér á einn Guð
að trúa, föður og son og inn helga anda. Skulum vér trúa, að Guð er bæði þrír og
einn, almáttugur Guð, allrar skepnu skaperi og allrar stýrandi. Eigum vér því að
trúa mörgu of Guð almáttkan, er vér megum eigi hug á koma, hví svo má vera, sem
vér skulum trúa, að er. Því skulum vér trúa, að Guð, Drottinn vor, var borinn
hingað í heim bæði Guð og maður. Trúa því og, að hann var píndur af aðkalli
Gyðinga, en Pílatus jarl lét hann á kross negla, og tók hann þar dauða á sinn
líkama, hreinan og syndalausan, en guðdómur hans var þá jafnheill sem áður.
Eigum vér því að trúa, að þar er öll hjálp ór í fólgin í písl hans og í dauða.
Hann reis upp af dauða eftir písl sína inn þriðja dag og var síðan samvistum við
lærisveina sína fjóra tugi daga. En síðan sté hann upp til himna og situr nú á
hægri hönd feður sínum. Eigum vér því að trúa, að hann mun koma að enda heims
þessa með þeim líkam, er hann hafði hér, og dæma of allt mannkyn. Eigum vér þá
og allir upp að rísa, hver með þeirri önd og líkam, sem hann hefir haft hér í
heimi, og taka þá þvílíkan dóm af Guði sem vér höfum hér til verkað. Trúan er og
eigi einhlít til hjálpar oss. Þarf henni og að fylgja góðgerningur margur, bæði
föstur og annað meinlæti margt, ölmusugæði og vorkunnlæti við þá menn, er sér
megu lítið. Er sá góðgerningur Drottni einkum þægstur, ef vér getum það að oss
að vera við þá menn góðir, er oss gjöra í gegn og við oss eru illir. Er sá
hlutur svo einna helst, er talinn sé andvirði himinríkis, ef vér fyrgefum þeim,
er við oss misgjöra. Synda viðsjá ætti og trúnni að fylgja, varna við ofmetnaði
og öfund, við hatri og hæðni, við bræði og langræki, við líkams afgjörðum inum
stærstum, svo ið sama við stuldum og ránum öllum. Ættim vér og að varast við
munúðlífi, allra helst það, er mest fylgja mein og umfram er of eðlið. Vilda eg
svo um það mæla, er flest mætti í felast í skömmu máli: Skipun sú öll, er maður
hagar svo líkam sínum eða breytir honum á laun hann mundi skammast slíks athæfis
fyr alþýðu manna, hvort sem hann vélir um það einn saman eða skiptir því við
annan mann, þá á hann það allt til skriftar að bera við lærða menn og bæta yfir
það við Guð. Það vil eg og segja yður, að aldregi verða syndir órar svo stórar
eða svo margar, að eigi vilji Guð þegar fyrgefa þær, ef af er látið að misgjöra
og svo yfirbætt, sem máttur er til. Er fyr Guði engi hlutur aldregi óbótaböl, ef
hann sér iðrun manns eftir afgjörðina. Nú veit eg, að yður munu þykja vandhæfi
mörg og mikil finnast á lífi óru í máli mínu. Vil eg nú þess geta fyr yður, hvar
til þau vandhæfi skulu oss leiða að lokinu. Vér eigum dag þann fyr hendi, er
dómadagur heitir. Tíðindi þau öll, er mest hafa verið í heimi þessum of burð
Krists og písl hans og upprisu, og það er hann sté til himna upp, það er allt
tilbúnaður einn til þess ins ógurlega dags. Þá munu Guðs englar vekja upp af
dauða alla þjóð, þá er verið hefir hér í heimi, með ópi miklu og með ákalli. En
síðan tekur eldur að gnauða of jörðunni allri, en úr þeim eldi lesa englar Guðs
og hefja í loft upp Guðs vini alla. En Guðs óvinir verða í eldinum eftir og eigu
þaðan til Drottins að sjá og að líta. Hann kemur og í því úr lofti ofan með
miklu ljósi og með ógn mikilli. Honum þjónar þá öll himinríkis hirð, bæði englar
og helgir menn hans. Guðs englar bera þar kross inn helga fram, er Kristur
Drottinn vor var píndur á, svo dreyrgan og svo blóði roðinn sem hann var í písl
Krists. Drottinn vor sýnir þar sinn líkama svo hræktan og hurðan, barðan og
blóðgaðan sem hann hékk á krossi. Hann sýnir þar, hver meinlæti hann tók á sér
oss til hjálpar og miskunnar. Það verður þá augljóst fyr þeirri alþýðu, er þar
er þá komin, hversu hvergi vor hefir honum þá miskunn launaða. Afgjörð sú hver,
er maður hefir eigi bætta í þessum heimi, þá á hann þar þeirrar að skammast fyr
Guði og fyr öllum helgum. Þar er ótti svo mikill og andvari að þeim dómi, að þá
skjálfa englar Guðs og allir helgir menn, og er þá hvaðvetna hrætt annað nema
skaperinn sjálfur. En síðan fer Drottinn vor heim í himinríkis dýrð og með honum
öll englafylki, ljósari miklu en sól í heiði. Honum fylgja og allar sveitir
heilagra manna, allar fjölmennar og dýrlegri mörgum hlut en maður megi hyggja.
Þær eigu þá aldregi að sér ótta von né ugga engi hlut. Má þess eigi mun gjöra,
hvort sú vist er meir, að hún er veglegri og tígulegri og göfgari en héðan megi
ætla, eða hitt, að hún er sællegri og feginsamlegri og andvaralausari en maður
megi hyggja. Nú meguð ér það ætla, ef ér viljið leiða að huga, hversu vel sú
þjóð mun þá umhyggjast, er hún lítur þá á bak volkum þeim og vandræðum öllum,
þeim er hún þoldi í þessum heimi, er hún á það eitt fyr hendi, er fögnuður og
farsæla er í, er aldregi skal þrjóta. Frá þeim dómi fara síðan Guðs rekningar í
mein og í myrkur með fjánda og í meiri angursemi á hverja lund en maður megi
engi hyggja svo mikla vesöld sem hún er. Og skulu þær píningar aldregi endast,
er Guð lætur þá þaðan frá hafa í helvíti. En ef vér höldum á þessa lund allra
heilagra hátíð, þá munu þeir láta sér sóma að vera árnendur órir á dómsdegi við
Guð. Nú skulum vér biðja almáttkan Guð, að hann fyrgefi oss sakar og syndir og
veiti oss eilífa miskunn með sér að vera, þar er hann er sæll sjálfur í, með
allri himinríkis dýrð. Nativitas Domini. Á jóladag Fæðing Drottins Svo er oss
sagt, góðir bræður, að Adam væri svo skapaður af almáttkum Guði, að hann mætti
andlega lifa og neyta fagnaða Paradísar í augliti og í löguneyti engla Guðs. En
þá er hann var tældur af djöfullegri vél, þá vildi hann eigi hlýða Guðs
boðorðum. Fyr því rændist hann veislu eilífrar sælu og týndi hann engils sælu og
varð útlagur gjör í nauð þessa lífs, er nú lifum vér fyr réttan dóm guðlegrar
hefndar. Frá honum er komið allt mannkyn í þenna heim og var ávallt bundið
stríðlega af sekt ins fyrsta manns, og mátti engi maður komast undan því oki,
heldur féllu allir undir ríki eilífs dauða og djöfullegs máttar. Þaðan af
gerðist það, að almáttugur Guð, skaperi allra sýnilegra hluta og ósýnilegra, var
borinn í þenna heim af mikilli mildi sinni og miskunn og sleit bönd eilífs dauða
og þungrar syndar. Og þá er hann var borinn, þá vóru gengnir frá upphafi
veraldar fimm þúsundir og átta ár ins þriðja tugar ins þriðja hundraðs. Þessa
tilkomu Domini nostri Iesu Christi höfðu fyrir sagt höfuðfeður og spámenn, og
mörg önnur tákn vóru sýnd. Svo sem Abraham höfuðfaðir var borinn á inu
fertugunda ári Ninus, konungs Asie, sá er ríki hafði eftir Bel konung, svo var
og Kristur borinn á öðru ári ins fimmta tugar ríkis Augustus keisera, þess er
ríkti eftir Iulium fimm tugi vetra og sex ár og þrjá mánuður. Nú svo sem allir
konungar Rómverja vóru Augusti kallaðir af Augusto, svo erum vér kallaðir
kristnir menn af Christo Domino nostro. Og svo sem sendur var Cirínus jarl að
boðorði þessa keisera á öðru ári ins fimmta tugar ríkis hans til Gyðingalands að
heimta skatt til handa honum, svo sendi Guð á því inu sama ári almáttkan son
sinn í þenna heim að heimta af oss skatt boðorðs og réttlætis hans. Hann var
borinn í borg Gyðinga, þeirri er Betlehem heitir, frá Maríu meyju án holdlegum
föður. Og sá er ávallt hafði guðlegt upphaf, sá tók upphaf manndómsins af meyjar
kviði. Sá inn sami setti Augustum keisera til ríkis alls heims, og í hans ríki
lét hann verða inn mesta frið, því að það hæfði, að friðarkonungurinn kæmi í
sannan frið, þá er hann kæmi til jarðar. Á tíð Augustus urðu margar jarteinir,
þær er sýndu, að Kristur var borinn í ríki hans. Augustus kom í upphafi ríkis
síns með Tiberio syni sínum í Rómaborg í einni kerru, síðan er hann fékk ríki
fyr utan haf. Svo kom Kristur í kerrum miskunnar sinnar til heims þessa að stýra
heimi þessum sem fyrr og nú og ávallt með guðlegum föður í einum vilja og í
einni vesningu. Í ríki Augustus var sénn guðlegur hringur um sól, sá er merkti,
að sá mundi borinn verða í hans ríki, er hans máttur, fegurð og ljós, spekt og
prýði og kraftur mundi yfir bera og ráða mundi sólu og tungli og öllum hlutum. Í
ríki Augustus spratt upp viðsmjörsbrunnur frá morgni til aftans, sá er merkti,
að í hans ríki mundi borinn verða, sá er er brunnur miskunnar og viðsmjör allrar
sælu. Þá er Augustus kom í Rúmsborg og gaf alla skuld, þá er fólkið átti að
gjalda honum á því ári, svo að vísu gefur oss Dominus noster syndir órar og
skuldir fyr helga skírn og fyr sanna játning og algjörva iðrun glæpa vorra,
þeirra er vér gerðum í gegn vilja hans. Í hans ríki gerðist svo mikill friður of
allan heim, svo að engi maður bar hervopn, því að horvetna var friður og
samþykki og eitt ríki. Fyr það boðast friðsamt ríki sonar Guðs lifanda, sá er
frið gerði á meðal himins og jarðar, og hann gerði eitt ríki. Í ríki Augustus
gerðist landskjálfti mikill, sá er merkti, að í hans ríki mundi verða borinn, sá
er hræra mætti af sínum krafti allar höfuðskepnur á dómsdegi, sicut scriptum
est: " Stjörnur munu falla af himni og himnakraftar munu hrærast fyrir augliti
Drottins, þá er hann kemur að dæma of alla menn." Það barst að í hans ríki, að
sól rann upp á miðri nótt í gegn eðli sínu. Það merkti, að á hans tíð mundi
berast sönn sól, Kristur sjálfur, sá er lýsir allan heim af villu eilífs
blindleiks sem Malakias spámaður sagði: " Yður uggundum nafn Domini mun upp
renna sól réttlætis." Cesar, það er höfðingjanafn. Það merkir Krist þann, er
heldur höfðingsskap liðinna hluta, nýlegra og óorðinna. Sjá keiseri Augustus
sendi boð of allan heim, að hver maður, jafnt auðugur sem fátækur, ungur og
gamall, karlar og konur, að hver maður skyldi gjalda honum einn penning heilan,
þann er denarius heitir. Sá er við aðra tíu. Svo sendi Dominus vor, Jesús
Kristur, postula sína of allan heim, að hver sem einn gyldi honum penning
boðorða hans. En oss er vitanda, hversu hver maður mátti teljast of allan heim,
að honum gyldi skatt. Svo var fyrst að farið að skipta heiminum í þriðjunga.
Asía heitir austurhálfa heimsins, Afríka inn syðri hlutur, Evrópa inn nyrðri
hlutur. Þaðan af taldi hann, hversu margar þjóðir hafði hver hlutur heimsins og
hversu mörg kyn hafði hver sem ein þjóð og hversu margar borgir hvert sem eitt
kynið hafði og hversu margir menn vóru í hverri borg. En þá er þetta var að
gjört, þá var allur heimurinn saman samnaður svo vandvirklega, að engi mátti
komast undan skattgildinu. Svo er nú engi sá í þessum heimi, er komast megi
undan skattgildi konungs vors og Domini Iesu Christi, sá er borinn var í dag til
hjálpar heiminum. Vel er það sagt, að Augustus ríkti í Rúmaborg, því að Róma
þýðist hálega sett. Betlehem þýðist brauðshús, þar er Kristur var borinn. Hvort
tveggja nafn hæfir Kristi, þeim er ríkir í hám hlutum, og sjálfur er hann
lifandi brauðhleifur heilagra anda og engla, í þess augliti hungrar aldregi, og
eigi þyrstir, heldur seðjast allir að eilífu af dýrlegri sýn skapera síns.
Drottinn vor Jesús Kristur var borinn í Betlehem, borg Gyðinga, í einu húsi, því
er var á meðal tveggja veggja og var tvídyrt. Önnur vóru inn í borgina, en önnur
úr borginni. Hús þetta merkir kristni allra kristinna manna, sú er sett er á
meðal Paradísar og þessa heims. Og svo sem húsið er hvíldarstaður, svo er
kristnin hús og hýski allra trúfastra. Í þeirri er játt heilagri þrenningu og
sannri einingu. Nú svo sem sumir fóru úr húsinu í borgina til hvíldar, en sumir
úr borginni út til reikunar, svo fara sumir í heim þenna að misgera, en sumir
til himins að vera með Guði. Þá er vor Drottinn var borinn, þá var hann í reifum
vafður og í etu lagður, þar er fyrr var kykvenda fæðsla. Það merkir í því, að
sjálfur var og er konungur, sá er seður alla sína menn á líkama sínum og blóði
og göfuglegum kenningum. Kostum vér, góð systkin, til ágætrar byggðar vorrar,
því að vor bíður þar eilífur konungur, sá er borinn var á þessi nótt, með
löguneyti engla sinna. Og eigi vill hann, að né einn tortryggi of líkn miskunnar
hans. Vér skulum trúa á almáttkan Guð, skapera allra hluta, sýnilegra og
ósýnilegra, sá er sendur var af faðmi föður til lausnar mannkynsins, sá er gerði
himin og jörð og alla hluti. Því var hann fátækur, að oss auðgaði hann
óumræðilegum góðum hlutum vermunandi dýrðar. Af því skulum vér elska hann
ávallt, að vér öðlimst af honum að elskast og leiðast til hallar himneskrar
föðurleifðar. Mættim vér þá sjá föður og son og anda helgan í einu veldi og
fagurt eðli yfirengla. Þar munum vér sjá helga friðarsýn, þá er vor bíður með
sínum trúlegum borgmönnum, fulla af allri dýrð og fegurð, að hún megi oss skýla,
fyrr en komi dagur ógurlegur dóms, þá er koma mun Dominus að dæma góða og illa
og veröldina fyr elds ógn. Á þeim dag verður glöggur dómur of alla hluti. Af því
skulum vér við búast áður, að vér finnimst syndalausir þá í þeirri ógn, er fyr
hvert ónýtt orð skal gjalda. Grátum vér syndir órar, því að sælir munu þeir, er
nú gráta ill verk sín, því að enn munu þeir huggast í eilífri sælu. Og sælir
munu verða þeir, er hungraðir eru nú, því að þeir munu seðjast að því konunglegu
borði, þar er gleðjast Abraham, Ísak og Jakob og allir helgir. Og sannlega sæll
mun verða sá, er staðfastur er í góðum hlutum og sér við syndum og kann sjá, að
ekki stoða teygingar heimsins, ef hann skal eftir dauðann þola eilífa kvöl. Það
má maður fyr sér hyggja, hvað hann mundi til vilja vinna, að eigi brynni hann
ávallt. Hvað stoðar nú þeim, er lifðu í munúð holdsins og í eftirlífi þessa lífs
allt til dauðadags? Förum vér til grafa þeirra og þekkjum, hvort vér megim finna
þar nekkvert mark hræsni þeirra eða lostasemi eða auðæfa. Hvar eru klæði góð eða
mjög vandaðar fæðslur eða margir menn, þeir er þeim þjónuðu? Liðinn er óstilltur
hlátur og leikur. Á lítilli stundu hverfa þessir allir hlutir á braut sem
reykur, og er þar ekki eftir nema bein ein og maðka daunn, þeirra er átu hold
þeirra. Hvötum vér að gera vilja þess, er á þessi tíð var borinn frá Maríu
meyju. Því að vér sjáum eiginlegum augum órum, að heimur sjá hrörnar á leið
fram, og engi varð svo máttugur í heiminum, sá er dauða mætti forðast, heldur
skyldu allir hann taka, jafnt máttkir sem ómáttkir, jafnt tignir sem ótignir,
gamlir sem ungir, og taka síðan slíkt verkkaup, sem þeir gerðu hér til. Þess
skulum vér biðja miskunnar almáttugs Guðs, að eigi missim vér eilífra fyrirheita
eilífs konungs og eigi séim vér þá úti byrgðir frá Guðs augliti, er hans vinir
eru inn laðaðir. Og eigi skyldim vér það heyra, sem óvinir hans munu heyra: "
Flæið ér frá mér bölvaðir í eld eilífan." Heldur kostgæfum vér að vera lastvarir
og fremjum prúðlífis hluti, að stríður dómandi, sá er á þessum degi gerðist
maður fyr heilsu mannanna, þá er hann kemur á dómsdegi, kalli oss miskunnsamlega
og laði blíðlega til sín, og svo mæli hann: " Komið ér til mín, blessuð af föður
mínum, og takið ríki með mér nú, alls ér hafið þungt erfiði drýgt fyr mínar
sakar og grétuð fyr ásthuga mínum. Fagnið ér nú og gleðjist ei og ei í augliti
mínu, er fyrr gerðuð minn vilja." Þar munum vér skína sem sól og ávallt oss una.
Og þaðra mun Kristur sýna oss alla dýrð sína, sá er með föður og helgum anda
lifir og ríkir, Guð of allar aldir. Alia sermonis. Önnur jólaræða Bið eg yður,
góð systkin, að ér þiggið vel áminning mína á hátíð þessi, er upphaf má kalla
alls þrifnaðar vors og svo mikill kraftur veitist, að ótrúir geta iðrun, en
grimmir vorkunnlæti, vættir líknar grátandi og heimkomu hertekinn, en sár fýsist
lækningar. Á þessi tíð var borinn sá Guðs gymbill, er á braut tók mein heimsins.
Í þess burðartíð á að fagna, sá er hreinan hug hefir, en óast syndugur. Sá er
góður er, biðji af öllum hug fyr sér og öðrum, en syndugur gerist þarflátur í
bæn sinni. Blíður dagur og öllum iðröndum líknsamur. Heit eg yður, synir mínir,
og víst veit eg, að á þessum degi mun þiggja það, er biður, sá er iðrast í
hugnum og eigi hverfur allt til leiðinda syndarinnar og er efalaust í trúnni. Í
dag er á braut tekin örvilnun syndanna. Nú sjáið ér, hvílík iðrunin skal vera.
Margir kalla sig syndga vera og vilja þó misgera. Það er játning, en eigi
yfirbót. Rægist öndin, en eigi græðist. Sagt er þá til meinanna, en eigi á braut
tekin. Eigi gerir vísa iðrun nema hatur afgjörða og ást Guðs. En ef svo iðrast
þú, að þér þykir það illt og leiðint í lífi þínu, er fyrr undir þú við, þó að
eigi væri vel, þá sýtir þú vel fyr Guði, og mátt þú þá segja honum svo: " Við
þig einn misgjörði eg, því að þú einn ert saklaus, gef nú líkn ringum, þú er svo
lengi vægðir lastauðgum. Hneigi þig til lækningar lítillæti biðjandans, alls þú
barst lengi vandræði syndugs, þú in frábæra mildi og miskunn, lít þú til vesals
og grimms. Örvilnaður kem eg til almáttugs, renn eg særður til læknisins. Haltu
hógværinni, því að þú frestaðir hefndinni. Má þú glæpina með fjölda líknanna."
Sjá er sönn iðrun, góð systkin, að svo snúist hver frá syndum, að hann komi eigi
aftur til þeirra síðan. Nú vætti eg þess, að ér munuð svo hyggja fyrir yður á
þessum degi að skiljast við órekki en fylgja manndýrðum. Því að styrkur er sá,
er berst í gegn sjálfum sér. Hyggi sá nú að Guðs boðorðum, er til þarfleysu
hlýddi hingað til, og sjái til Guðs dýrðar nú sá, er á hégóma einn leit áður.
Hafi nú iðrun annmarkanna, þeir er haft hafa yndi munúða. Hefji upp kostirnir
þá, er lestirnir felldu. Sá lúki upp augum hjarta yðvars, er sér lét sóma að
berast í dag fyr oss, að ér sjáið, hversu beiskt verða mun í eilífum eld, það er
ærið blítt þykir nú, og hve þungri og eilífri písl mun pínt verða skammætt yndi
syndarinnar. Það yndi vegur öndina, særir og gerir alls vesala, enda er þá lokið
því gamni. Hversu fagurt er skin andarinnar og hve sælt hugskot það, er fyllist
góðra hluta. Ef sig trúir sælan hér, sá er það eignast, er hann missir eftir
dauðann, hve öryggur er sá, er þess bíður, er hann skal aldregi týna. Ef sá er
ríkur kallaður, er stjórnar heiminum, hversu sæll er sá, er Guð hefir í hug sér.
Og af því, bræður mínir, girnist ér hreinsu hjartans. Hafið elsku Guðs og
náungs, fyrgefið sakar misgjörendum við yður, að yður fyrgefist, verið réttlátir
og eigi syndgir, að Kristur sé í yður. Nú sýnist mér, góð systkin, að bornum
Drottni, tæjara órum, heitim vér gæskuheitum og endim svo sem ritið er: " Heitið
ér og gjaldið ér Drottni, Guði yðrum." Heitum vér blíðlega og traustlega. Hann
mun gefa máttinn til að efna. Nú má vera, að ér spyrjið mig, hví ér skuluð
heita. Því að margir heita að skreyta helga staði eða lýsi til að fá eða vax.
Sumir, að þeir skuli eigi í drykkjum hafast eða fasta eða eta eigi kjöt. Betri
vil eg enn heitin en þessi sé. Eigi beiðir Guð jafnmjög fjár þíns eða föstu sem
þess, er hann fór í dag að leysa. Færðu honum það. Það er önd þín. Ef þú spyr
mig: Hversu skal eg færa önd mína, þá er hann hefir í veldi? Eg mun segja þér:
Með hreinum hugrenningum og helgum siðum, ávaxtsamlegum verkum, snústu frá illu
til góðs, fyrdæm löst, elskaðu Guð og náung, veittu miskunn vesölum, því að
vesalir vorum vér, áður vér værim leystir. Virð einskis við þá, er þér gera í
mein, því að allir misbjóðum vér Guði. Lemdu dramblæti þitt, því að fyr drambið
var tældur inn fyrsti maður. Verp þú frá þér öfund, því að fyr hana tældi
djöfullinn mannkynið. Hefjið upp nú þá allir hugi yðra, og sé sá engi, er eigi
heiti nekkvi góðu og endi. Því að ósæmt er, að eigi færim vér nakkvað Guði af
óru, alls hann lét önd sína fyr oss og tók hold, þar er hann er eilífur. Góða
fórn færir sá Guði, er hann virðir eigi við annan sakar. Þekkilega fórn færir sá
Guði, er hann lætur af saurlífi og mælir svo með tárum við Guð: Drottinn minn,
ærið lengi hefi eg þig fyrlitið og unað við illlífi. Nú heit eg þér því, að eg
skal af láta. Þann telur Guð enn sig meta mikils, er honum heitur því að leggja
niður öfund við mann þann, er honum þykir svo illur, að honum þykir vesöld hans
aldregi fullmikil, en hann kann illa því, er honum gengur vel. Era það annað, er
skyldra sé úr hug sér að færa, því að þar versnar maður af gæsku annars. Ef
nekkver er sá, er hefir í hug sér á mönnum að vinna eða ráða aðra til þess,
þægja fórn færir sá Guði, ef hann heitur því og efnir að láta það hvergi fram
koma, enda leggi hann á hendur sér yfirbót og iðrun óþokkans og taki eigi corpus
Domini, meðan hann hyggur öðrum svo illa. Það kann enn verða, að maður venst á
það að lesa of aðra og hafa uppi löstu manna, en hyggja mjög lítt að sjálfum
sér. Heiti hann því nú Guði og mæli svo: Ekki hefi eg að mér hugt hingað til og
amað ei öðrum, þar er of mig hefir horvetna verr verið en aðra. Nú vil eg bæta
og hafa tungu mína til gagns mér héðan frá, meðan Guð lér mér máls. Sú er enn
virðileg fórn. Sá er grimmur er, heiti hann miskunnsemi, en lítillæti
dramblátur, grandfengi gráðugur. Ef nekkver gjörir sakar við yfirmann sinn,
biðji hann líknar, en fyrgefa skal inn hærri, þótt inn lægri kunni sér eigi
biðja þess. Þægilegar fórnir færið ér Guði, ef ér gerið slíka hluti, og munuð
hafa umhyggju hans. Munu heit yður koma fyrir hann, en hann mun svo mæla við
yður: " Sjá er minn lýður, er eg fékk með blóði mínu. Hann gladdi mig með
heitum, eg skal vera hans Drottinn, og skal engi hann taka af mér." Ætlum vér,
hve fegnir vér munum verða, þá er varðhaldsenglar órir færa heit ór slík vel
efnd í auglit Guðs. Ef vér vættum mjög mikils tænaðar af jarðlegum manni, þá er
vér gefum honum gjafar, miklu máttkara fullting munum vér af Guði hafa fyr
siðbót óra. Fögnum nú þá með Guði og minnumst á tign hans og herfang vort. Sá er
virðingar hefir, láti hann sér í hug koma lítillæti Krists, að eigi sé hann svo
ávítaður: " Hvað drambar þú, jörð og aska." Þá er vér sjáum vesalinga, minnumst
vér miskunnar Guðs. Þá er herfenginn lítum vér, munum vér þá, hve Guð leysti
oss. Ef fýsir að misgera, þá látum vér það fyrir standa, er áður eru fyrgefnar
syndir órar, og glötum eigi verði blóðs Krists. Saurgum eigi skraut andarinnar
fyr ranglæti eða rán eða girnd. Lágum vér og erum upp reistir, vorum sárir og
erum græddir. Engi fæst undanfærslan. Djöfull má eggja til ills, en neyða eigi.
Nú vík eg máli mínu til meyja fyrir burð sællar Maríu, og þó til allra, því að
eigi er annar manna munur með Guði nema verðleika. Heyrið ér, karlar og konur,
er hreinlífi haldið, að eigi séið ér óhreinni í hjarta en í líkama. Sá má fagna
hreinlífi líkamans, er eigi hefir skaða andarinnar. Fagni þó af svo dýrlegri
gjöf Krists með lítillæti og geri þakkir, er hann öðlaðist svo mikla sælu. Biðji
hann staðfastlega, að eigi taki frá honum slíka gjöf yndi veraldar eða öfund
djöfuls eða dökkvi svo mikinn bjartleik. Gerist hann styrkur og týni eigi
hreinleiknum til lýtis andarinnar fyrir fegurð kvennanna. Sigri hann eigi
girndin. Heldur sá sinni gjörsemi, er mér hlýðir, en sá er eigi hlýðir, týnir
sér þeim hlut, er hann bíður aldregi bætur. Nú vil eg mæla við kvongaða menn, að
ér hafið þær stillilega. Því að Elísabet lifði góðu lífi með búanda sínum og
öðlaðist þann son að geta, er allrar ættar prýði var. Hlýði og ekkjur máli mínu.
Varðveitið ér ekkjudóm yðvarn, verið ómálgar og bíðið svo Drottins, því að hann
tekur bæði við stoðlausum og góðum ekkjum, þeim er búnar eru til bænahalds eða
lítillætis eða ölmusugæðis. Sá er eigi hefir fémuni að veita, hafi hann þó góðan
viljann og sé aldregi verri en engi lítillátum voluðum. Ér, góðar konur, bölvið
eigi og sverjið eigi og verið hljóðar. Nú mæli eg við þá, er skriftir halda.
Staðfestist ér í gráti og grátið víslega. Sá grætur víslega, er eigi leitar
tíðlegra hluta í bæninni, heldur bíður hann eilífrar sælu og lausnar syndanna.
Sá biður víslega, er svo biður. Meir skuluð ér elska Guð en hræðast hann, því að
þeim verður margt fyrgefið, er mikið ann. Því skuluð ér unna honum, að hann vill
heldur bera vandræði yður en pína yður og leiða yður svo til iðrunar. Nú vil eg
mæla við yður, fátækja menn, er æstið yður klæðnaðar og matar og lifið við
ölmusugæði góðra manna. Huggist ér, kvöl yður mun snúast í gleði og harmur yðvar
í fögnuð. Látið ér eigi yður leitt að biðja, því að Guð er réttlátur og mildur í
öllum verkum sínum. Af því gerði hann yður auma, að ér skuluð bera vel skamma
öreigð, en hafa eilífa fullsælu. Og af því gerði hann auðgan, að sá fengi
lækning syndum sínum, ef hann gæfi yður fé sín. Nú skal mæla við griðmenn og
griðkonur. Hlýðið ér húsbúöndum yðrum og forráðskonum. Vinnið svo fyr þeim sem
fyr yður sjálfum munduð ér, og látið yður miklu þykja varða, hversu lýkur sýslu
yðvarri, því að Guð lét þau ráða, en yður vinna. Ef ér vinnið vel, þá mun launa
yður Guð, hvars sem menn gera. Ef ér gerið vel, þá eruð ér betri illum
forráðsmönnum. Fyr því mælti eg nú við alla, því að Kristur var fyr öllum
píndur, og af því varðveitið ér þá hluti, er eg kenndi, að bæði mega eg njóta
batnaðar yðvars og yður laði miskunnsamur Drottinn í himneskar vistir, þær er
hans vinir hafa án enda. Circumcisio Domini. Áttadagur Umskurn Drottins Lúkas
guðspjallamaður skýrir fám orðum helga minning þessar hátíðar, en ekki er hún þá
minni í himneskum táknum en áður, að skýrðum drottinlegum burð. Þess fagnaði
færðu fram englarnir maklegum lofum dýrðarinnar, hirðarnir héldu góðfúsri sýn,
allir undruðust þeir er heyrðu. Vér höldum og sem Guð gefur oss vitsmuni til.
Þessi eru guðspjallsorðin: Síðan er fylltir eru átta dagar, kvað hann, að
umsniðist sveinninn. Þá var hann kallaður Jesús, sem engillinn bað hann heita,
fyrr en hann væri getinn. Þessir eru göfuglegir fagnaðir þessar tíðar, sem Páll
postuli segir: Þá er kom fylling tíðarinnar, sendi Guð son sinn orðinn af konu
og undir lögum, að hann leysti þá, er undir lögum vóru, og vér yrðim að
óskmögum. Af mikilli skipun mildinnar sendi Guð faðir eingetinn son sinn til
lausnar mannkynsins, en eigi engla. Þann máttum vér eigi sjá í guðdómi sínum. Þá
fékk hann það ráð til að láta hann hafa manndóm þann, er allrar óstyrktar kenndi
og væri að öllu sem aðrir menn hafa, þess er syndalaust er. Þann líkama tók hann
af holdi móður sinnar. Var síðan fullur guðdómur í þeim líkama. En að Guð leiddi
oss til hlýðni, því sendi hann son sinn í heiminn og lét vera undir lögum. Eigi
af því, að hann væri skyldur til öðrum að hlýða, heldur að hann styddi þá af
sinni vorkunn, er eigi máttu bera ströng atkvæði laganna, og hann gerði sér að
óskmögum þá, er hann leysti úr þrældómi lögmálsins. En þó að hann tæki
skurðarskírnina, sem boðið var, þá var hans hold þó syndalaust. Tók hann þá
hluti á sig, sem syndgir menn hafa sér til lækningar, bæði skurðarskírn og
vatsskírn. Það vil eg yður vita láta, að slíkt fullting veitti skurðarskírn í
gegn upphafssynd sem vatsskírn, en engi mátti komast til himnaríkis fyrir písl
Domini, þó að góðir menn biði í sælli hvíld Abrahams faðms himinríkisfagnaðar
eftir dauðann. Sá er nú segir ógurlega og heilsamlega, að engi má ná Guðs
návistu óskírður, hann mælti svo fyrr, að fyrfarast mundi sá maður, er eigi tæki
skurðarskírn og færður úr sveit heilagra manna, nema honum væri borgið af
heilsamlegri lækningu. Hvortveggja skírn var til þess sett að taka af ina fyrstu
synd. Aldregi missti veröldin Guðs umhyggju. Þeir, er Guði líkuðu frá upphafi
heims af öðrum þjóðum til skurðarskírnarinnar eða eftir, leystu sig af böndum
innar fyrstu syndar eða sektar með fórnum eða fólu andir sínar og sinna manna á
hendi skapera sínum í einum saman krafti trúunnar. Því að engi líkar Guði
trúlaus, en réttlátur lifir af trúunni. En Guðs sonur hafði af Adam eðli
holdsins, en enga saurgun syndarinnar. Og sá, er getinn er af helgum anda og
borinn frá Maríu meyju, hvorugrar þurfti hann skírnar. Þá tók hann skurðarskírn
af frændum á inum átta degi burðarins, en á inu þrítuganda ári aldursins skírn
af Johanne. Lét hann og fórnir fyr sér á inum þriðja degi ins fjórða tugar héðan
frá. Það gerði hann að fornri venju, er hann tók nafn sitt á inum átta degi
eftir burð sinn. Abraham tók fyrstur skurðarskírn og var þaðan frá kallaður
Abraham, en áður Abram, og kona hans Sara, en áður Saraí. Sæll Pétar postuli bað
eftir Söru gera konur þær, er hann vildi leiða til lítillætis og hreinlífis og
hófsemi. " Svo sem Sara," kvað hann," hlýddi Abrahe búanda sínum og kallaði hann
drottin sinn, hennar dætur eruð ér, ef vel gerið ér." Allir þeir, er Guðs vinir
vóru forðum, vóru ei kenndir við trúu Abrahams, en nú eru allir rétttrúaðir
kenndir við Krist sjálfan og kallaðir kristnir menn. Ekki er nafn það, er
hjálpvænlegt sé, nú annað en þetta. Engillinn þýddi Jesú nafn, þá er hann mælti
svo: " Sjálfur hann heilan gera lýð sinn af syndum þeirra." Og óefanlega trúum
vér og vættum, því að sá, er græðir af syndum, sjálfur mun hann oss firra og
píslum þeim, er verða fyrir syndirnar, sem Davíð mælti: " Sá er líknar öllum
ranglætum yðrum, sá mun græða allar sóttir yðrar." Þá eru græddar sóttir órar að
eilífu, er kemur inn efsti dagur. Sjá er sönn og full umskorning ór, þá er vér
erum skildir við öll mein andar og líkama á dómsdegi, og eftir dóminn göngum vér
í höll Guðs að sjá eilíflega andlit skapera vors og mælum Davíðs orðum við Guð:
" Sleist þú bönd ór, Drottinn, nú munum vér lofa þig." Þá tíð himneskrar
inngöngu merkir sjá inn átti dagur. Sex eru aldrar heims þessa. Nú er það
nauðsyn, að menn nýti sér veittar stundir og vinni sér til eilífrar hvíldar í
heiminum. Inn sjöundi aldur er paradísarvist til dómsdags. Inn átti aldur er
sjálfur upprisudagur með eilífri sælu, þá er góðri önd er eigi mein að líkama
sínum, því að þau eru þá samþykk og eru ávallt hjá skapera sínum. Til slíks
fagnaðar skyldi hver maður langa og of það önn ala, að eigi missti hann, taka
sem bráðast lækningar sára sinna, ef hann veitir sér, og þyrma sem best
skriftarumböndunum og ánýja eigi sárin, meðan önnur eru eigi grædd. Eigi skulum
vér forna skurðarskírn taka, heldur þá sem Páll kenndi. " Hreinsum vér oss,"
kvað hann," af allri saurgun holds og anda, og algjörum gæskuna í Guðs hræðslu.
" Allra vitsmuna vorra skulum vér skírn taka, bæði augna, heyrnar og máls,
ilmingar og kennisemi. Sá er fyr sýnar sakar þýðist konuna, þá er óskírð sýn
hans, og þarf hann að taka skurðarskírn sýnarinnar og af að sníða þarfleysuna.
Þeir þurfu skurðarskírn eyrnanna, er það er þekkt að heyra, er þeim er mein að,
en þeir forðast góðar fyrirtölur. Þeir eru og skírnarlausir í tungu og í höndum,
er mæla sér til óþurftar eða öðrum eða eru meinsamir í verkum, láta blíðlega og
hyggja flátt. Þeir verða margt af að sníða, og er þeim nauðsyn að taka
skurðarskírn sinna vamma. Þeir er eta og drekka of þurft fram, þurfu enn
atgjörðar of þau vömm sín sem önnur og hreinsa enn í aftekju og afláti og taka
svo skurðarskírn. Ilming þurfu þeir að hreinsa, er þef og anga hafa sér til
yndis og synda auka. Göngur þurfu þeir að hreinsa, er rasa að öðru óráði, er
annað líður, og snúast skulu þeir á Guðs boðorðastíg. Þeir sýna sig þerfilega
skurðarskírn tekið hafa allra hluta, er varðveita hjarta sitt í góðum hlutum og
snúa augum sínum frá hégóma, byrgja eyru sín við illri heyrn, bergja og sjá, hve
hýr Drottinn er og hve sæll sá er, er þar hefir von sína, er hann er, láta
hvorki mæla löst né lygi tungu sína, sýsla það eitt, er gagn er að með höndum
sér, ganga og til réttra hluta fótum sínum. Slíka skurðarskírn skyldum vér hvern
dag taka. Mundum vér þá njóta mega nafnsins, þess er vor Drottinn á, er hann
heitir græðari, því að erum vér græddir, er öll syndamein eru af oss tekin. Það
veiti oss Guð og vor Drottinn, sá er lifir og ríkir með föður og helgum anda,
Guð of allar aldir. Apparicio Domini Birting Drottins. Á þrettándanum Svo segir
Matteus postuli og guðspjallaskáld, að Guð og vor Drottinn, Jesús Kristur, var
borinn í Betlehemborg á dögum Herodis konungs. En þá komu Austurvegskonungar til
Jórsala og spurðu Herodes konung, hvar borinn mundi vera konungur Gyðinga. "
Sáum vér stjörnu hans í austri og fórum af því að göfga hann." Herodes varð
hryggur við og allt fólk hans með honum, samnaði saman öllum höfðingjum
kennimanna og ritmönnum, frétti þá síðan, hvar Kristur mundi berast. En þeir
sögðu honum: " Í Betlehemsborg á Gyðingalandi, því að svo mælti spámaðurinn: "
Þú Betlehem, jörð Gyðinga, með öllu eigi ertu lítil í höfðingjum Gyðinga, því að
sá hertogi mun af þér koma, er stýra mun Ísraelþjóðu."" Þá heimti Herodes
konungana til máls við sig á laun, grefur að síðan vandvirklega, hvenær þeir sæi
stjörnuna, sendi þá síðan til Betlehemsborgar, bað þá vandlega frétta að
sveininum. " En ef ér finnið hann, þá segið ér mér, og vil eg finna hann og
göfga hann." Nú fara þeir og sáu þegar stjörnuna, er þeir komu úr borginni, en
þeir sáu hana eigi, meðan þeir vóru með Herode, af því að slokknar ljós trúunnar
fyr hverjum, er glæpi gerir og snýst til fjanda. En þá er hann fremur góða hluti
og hverfur til Guðs, þá kviknar fyrir honum ljós miskunnar. Stjarnan fór fyrir
þeim, uns hún kom yfir það hús, er sveinninn var í. Þeir fögnuðu mjög, er þeir
sáu hana, ganga síðan í húsið inn, hitta þar sveininn og móður hans, Maríu,
falla til jarðar og lutu honum. Færðu honum síðan góðar gersemar, það var gull
og reykelsi og myrra. En þá er þeir ætluðu aftur að hverfa til fundar við
Herodem, þá vitraðist engill Guðs þeim í draumi og bað þá aðra leið aftur
hverfa, en hitta eigi Herodem. Svo sem ér heyrðuð, góð systkin, í guðspjallinu
sagt, að jarðarkonungurinn hræddist, þá er himinskonungurinn var borinn, af því
að lítils þykir verð heimstignin, þá er upp lýkst himnesk hæð. En þess er oss
leitanda, hvað helst sé það, er engill vitraðist á Gyðingalandi féhirðum að
bornum lausnera órum, en stjarna, en eigi engill, leiddi vísindamenn úr
austurvegi að göfga hann. Það var rétt, að spakur engill boðaði Guð borinn
spökum Gyðingum, en heiðnir Austurvegskonungar, spektarlausir í þeim hlutum, er
til Guðs komu, vóru eigi leiddir fyr raddar sakar eða kenninga til Guðs, heldur
fyr tákn. Því að Gyðingum vóru spár gefnar svo sem trúlegum, en heiðnum mönnum
tákn svo sem ótrúum. En merkjanda er oss, að postular kenndu þeim inum sömum
heiðnum þjóðum lausnera vorn, þá er hann var algjörs aldurs. Og þann inn litla
svein og eigi enn mælanda fyr aldurs sakar boðaði stella heiðnum þjóðum. Það
beiddi háttur skynseminnar, að mælanda Drottin kynnti oss mælandi kennerar, en
meðan hann var mállaus að líkamsaldri, þá boðuðu hann dumbar höfuðskepnur. En
oss er þekkjanda í öllum táknum, þeim er sýnd eru bæði að bornum Drottni og
deyjanda, hve mikil illska hefir verið í hjörtum nekkverra Gyðinga, er hvorki
kenndust þeir við Guð fyr spár né fyr jarteinir. Því að allar höfuðskepnur
vottuðu komið hafa skapera sinn. Í því kenndu himnarnir Guð, er þeir sendu
stjörnuna. Hafið kenndi hann, því að það spratt eigi undan fótum hans, þá er
hann gekk yfir það. Jörðin kenndi hann, því að hún skalf að honum deyjanda.
Sólin kenndi hann, því að hún gerði eigi skína. Steinar kenndu hann, því að þeir
sprungu á tíð dauða hans. Helvíti kenndi hann, því að það varð aftur að selja þá
dauða menn, er það hélt áður. En þó að allar höfuðskepnur vottaði hann Guð vera,
þá vildu öllungis eigi hjörtu ótrúrra Gyðinga trúa hann Guð vera, og harðari
steinum vildu þau eigi kljúfast til iðrunar og vilja eigi játa þeim, er allar
skepnur skilja Guð vera. Þeim var það til auka fyrdæmingar sinnar, er þeir
fyrlitu þann borinn, er þeir vissu miklu fyrr, að borinn mundi verða og hvar
hann mundi borinn vera, því að þeir skýrðu stað burðar hans, þá er þeir vóru
spurðir af Herode. Því að þeir vissu af röksemd ritningar og báru vitnin, að
Betlehem mundi vegsamast af burð hans. Að sjálfur fróðleikur þeirra yrði þeim
til fyrdæmingar, en oss til tænaðar, þá merkti Ísak, þá er hann blessaði Jakob
son sinn, sá er bæði var óskyggn og spáandi. Eigi sá hann son sinn hjá sér, en
þó sagði hann margt fyr of hann, sem síðan fór. Því að Gyðingar, fullir af
spálegum anda og blindir, kenndust eigi við Guð, þá er hann var hjá þeim, þó að
þeir vissi tilkomu hans. En Herodes snörist til slægra bragða, þá er hann vissi
burð konungs vors, að eigi rændist hann jarðlegu ríki. Því bað hann sér segja,
hvar sveinninn væri, og lést göfga hann skyldu, að hann mætti yfir hann stíga,
ef hann fyndi hann. En hvað má manns illska í gegn Guðs ráði? Svo segir
Ritningin: " Eigi er spekt, og eigi er ráð á móti Guði." Stjarnan leiddi
Austurvegskonunga og fundu borinn Drottin. Færðu þeir fórnir og á vóru þeir
minntir, að eigi skyldi þeir fara til Herodes. Og svo verður, að Herodes má eigi
finna Jesúm, þó að hann leiti. Þeir merkja hann, er verr gera en yfir þykir að
sjá, láta sem Guð virði þeir, en þó meta þeir sinn vilja framast. Þeir finna Guð
aldregi. Konungar færðu gull, reykelsi og myrru. Gull hæfir konungi en reykelsi
Guði, en myrra dauðum líkömum. Í gullinu trúa þeir hann konung, en Guð sanna
þeir hann í reykelsinu, en mann dauðlegan í myrrunni. Þeir eru nekkverir, er
hann trúa Guð vera, en eigi trúa þeir hann horvetna ríki hafa. Þeir færa honum
reykelsi, en eigi vilja þeir færa honum gull. Þeir eru sumir, er hann ætla
konung, en neita hann Guð vera. Þeir færa honum gull, en eigi reykelsi. Þeir eru
enn, er bæði játa hann Guð og konung, en þeir trúa eigi, að hann hafi manndóm
tekinn. Þeir færa honum bæði gull og reykelsi en eigi myrru. Nú láta þeir allir
nekkvers að vant of þjónkun við Guð. Eigi skulum vér svo gera. Vér skulum gull
færa bornum Drottni órum. En þá færum vér honum gull, ef vér játum hann horvetna
ríkja. Þá færum vér honum reykelsi, að vér trúim þann Guð fyrir tíðir, er
mannseðli tók frá Maríu. Þá færum vér honum myrru, ef vér trúum þann dauðlegan í
óru holdi, er ópínilegur er í sínum guðdómi. Hafa fórnirnar aðra skilning. Spekt
merkist í gullinu, að því er Salómon sagði: " Girnileg gjörsemi hvílist í munni
spaks manns." En í reykelsi skýrist bænarkraftur, að því er Davíð sagði: "
Greiðist," kvað hann," bæn mín svo sem reykelsi í augliti þínu." Fyr myrruna
merkist dauðleikur holdsins. Þá færum vér gull bornum konungi, ef vér skínum í
augliti hans af bjartleik yfirlegrar spektar. Reykelsi færum vér honum, ef vér
brennum í hjartanu hugrenningar holdsins fyr helgar bænir, að vér mættim vel
ilma fyr Guði í góðum verkum eða siðum. Myrru færum vér, ef vér deyðum löstu
holdsins fyr bindindi. Það gjörir myrra, að dautt hold fúnar eigi. Þá fúnar
dautt hold, er dauðlegur líkami lifir við munúðlífi svo sem spámaðurinn sagði: "
Fúnuðu kykvendi í sauri sínum, er holdlegir menn láta lífið í saurlífinu." Þá
færum vér myrru Guði, er vér kostgæfum að varðveita dauðlegan líkama vorn frá
leiðindum munúðlífis fyr bindindi. Mikið nakkvað benda fyr oss
Austurvegskonungar í því, er þeir fóru aðra götu heim til héraða sinna, í því er
þeir vóru áminntir. Sýna þeir oss, hvað vér skulum gera. Hérað vort er Paradís,
en þó er oss bannað að fara ina sömu götu aftur, alls vér kenndum Jesúm. Frá
héraði óru hurfum vér fyr metnaðar sakar og óhlýðni, fylgdum heims hlutum,
bergðum bannaðri fæðslu. Nú má eigi þannig þangað komast, heldur megum vér
þangað komast fyr grát og hlýðni og höfnun heimsins og stöðvandi beiðni
holdsins. Aðra götu förum vér til héraðs vors, þá er vér sækjum fyr sút og sorg
til þess en vér hurfum á braut fyr eftirlífi. Þaðan af er nauðsyn, góð systkin,
að ávallt séim vér óttafullir. Setjum vér fyr hugskotsaugu oss annmarka óra og
þar með ógn dómadags. Virðum vér, hve stríður dómandinn kemur, sá er ógnar
dóminum og leynist hann, sýnir hann ógnir syndgum mönnum og bíður. Af því
frestar hann komunni, að síður finni hann þá, er hann fyrdæmi. Nú ef vér pínum
sjálfir oss í tárum fyrir annmarkana, þá víkst dómandinn til hógværis. Engi
blekkni tæli oss, engi hégómleg gleði sýkvi oss. Nálægur er dómandinn, sá er svo
mælti: " Ó, hossun yður, er hlæið, því að ér munuð sýta og gráta." Svo mælir og
Salómon: " Hlátur virti eg villu, og sagði eg fagnaðinum: " Hvað tælist þú að
ónýtu."" Og enn mælir hann svo: " Hlátur mun harmi blandast, og grátur mun
þryngva ina efstu hluti fagnaðar." Og enn sagði hann: " Hjarta spakra manna
heldur hryggð, en heimskra manna hjarta hefir gleði." Uggum vér boðorð Guðs og
höldum vér þá sannlega hátíð Guðs. Þekk fórn er Guði meinlæti manns í gegn
syndum, að því er sagði Davíð konungur: " Fórn er Guði píndur andi," kvað hann.
Syndir órar liðnar eru afmáðar í skírn og þóþóru gerum vér margar eftir
skírnina. En eigi megum vér þvost oftar í vatni skírnarinnar. Nú af því að vér
saurgum líf vort eftir skírn óra, þá skulum vér skíra hugskot ór í tárum, að vér
megim sækja hérað vort aðra götu. Á þessum degi gjörði vor Drottinn vín úr vatni
að brullaupi. En þá gjörum vér vín úr vatni, er vér snúum góðri heims venju til
Guðs ástar. Á þessum degi lét vor Drottinn Jóhann baptista skíra sig í Jórdan,
til þess að hann helgaði öll vötn, svo að til skírnar væri hæf, hvargi er menn
eru skírðir í heiminum. Á þessum degi saddi vor Drottinn fimm þúsundir karla, og
var margt kvenna og barna, á fimm brauðhleifum. Til slíks ávaxtar færir Guð
Drottinn hotvetna þess, er vér gjörum fyr hans sakar. Nú megum vér, góð systkin,
of skilja, hve háleitlega almáttugur Guð hefir prýddan dag þenna og
margfaldlega, og hve hann lætur fögnuð koma á fögnuð ofan. Fyr skömmu héldum vér
burðartíð Drottins vors. En nú höldum vér lýsingartíð guðdóms hans með
margföldum stórmerkjum. Sá inn sami, þrinnur í nafni og einn í guðdómi, laði oss
blíðlega, sín börn, þá er vér komum fyr dómstól hans, og bjóði oss þá til
eivistar með sér að vera í dýrð himinríkis. In capite Jejunii Í föstuinngang
Fyrst allra hluta eru hverjum manni þrír nauðsynlegstir, trúa og von og ást.
Trúa, að hann trúi á Guð föður almáttkan og son og anda helgan, þrjár greinir og
eitt veldi. Von, að hann vætti eilífra umbuna. Ást, að hann sé fullur af elsku
Guðs og náungs, því að allir helgumst vér í skírn sonar Guðs, að vér séim bræður
andlega í ást Krists. Una skulum vér í elsku Guðs og náungs, að hann sé ávallt
staðfastur með oss. Því að svo sagði Jóan, að Guð væri ástin og að sá, er unir í
ástinni, í Guði unir og Guð í honum. Sex eru nauðsynlegir hlutir heilagri
kristninni: Siðsemi, og allra helst á þessum dögum, játning, skriftarganga með
iðrun, vökur, föstur, bænir og ölmusugæði. Játning er gjörandi af syndum, þær er
fremjast í hugrenningu eða í máli eða í verki. Átta eru höfuðlestir, þeir er
eigi má auðveldlega alla forðast. Fyrst er talin matvísi að fylli kviðarins,
annar löstur er hórdómur, þriðji torveldi hugar, fjórði er ágirni, fimmti
hégómleg dýrð, sétti öfund, sjöundi reiði, átti skeitun og dramblæti. Sú er
drottning allra illra hluta. Fyr hennar sakar féll af himni dásamleg skepna
englanna. Þá er maður gengur til skrifta, þá skal vandvirklega að grafa, með
hverjum hætti eða af hverjum atburð hann hefir framið það, er hann telur sig
gjört hafa. Skal síðan bjóða honum skrift að því, er hann hefir til gjört eða
hann er til fær. Fýsa, að hann segi til rangra hugrenninga og ónýtra orða svo
sem til verka. Nú er hann svo fáfróður eða ódjarfur í skriftagöngunni, þá skal
kennimaðurinn inna fyrir honum, hvað annmarkar eru eða glæpir, en hann verður
við að ganga, ef hann hefir slíkt sótt. Guð fýsist játningar vorrar, að hann
hafi rétta sök til þess að vorkynna. Játning græðir og hreinsar og gefur líkn
annmörkum. Öll von líknarinnar stendur saman í játningunni. Skriftarganga er
miskunnarverk og hjálp sjúkra manna. Einkalækning er hún öflum órum með iðrun,
er eigi megum annan veg hjálpast, nema vér játim syndum órum. Þaðan af sagði
Salómon frá játningu syndanna: " Eigi mun hjálpast sá, er felur syndir sínar, en
sá, er játir og fyrlætur þær, mun fá miskunn." Játningu fylgir iðrun og að halda
skriftir þær, er boðnar eru. Of hana ræðir græðerinn í guðspjalli: " Iðrun
gjörið ér, því að nálgast ríki himna, og maklega ávöxtu iðranar." Maklegur
ávöxtur iðrunar er að gráta liðnar syndir og gera eigi síðan inar sömu. Svo sem
Ritningin sagði: " Bið eg þig, að eigi leggir þú synd á synd ofan." Enn mælti
Dominus fyr Isajam spámann: " Þvoist ér, og verið hreinir." Þvæst, og er eigi
hreinn sá, er grætur það, er hann misgerði, en þó gerir hann jafnt sem áður. Það
er oss vitanda, að sú er sönn iðrun, er gerist af leiðindi afgerðanna. Sönn
iðrun dæmist eigi að vetratölu, heldur beiskleik hugarins. Því að Guð heimtir
eigi jafnmjög lengd tíðarinnar sem hann virðir, hve mikill hreinleikur gerist í
hjarta iðrandans. Þó að maður viti sig syndgan vera, þá skal hann þó efalaust
vætta sér líknar af miskunn Guðs. Guðs miskunn mun bjarga þeim, er iðrast synda
sinna í þessi veröldu. Skriftinni eigu vökur að fylgja, því að þær hefja hug
manns frá jörðu til himins. Þaðan af hæfir oss að vaka sem Isajas sagði: " Á
nóttinni vakir andi minn til þín, Dominus, því að ljós eru boðorð þín á jörðu."
Enn mælir Davíð: " Á miðri nótt reis eg upp að játa þér yfirdóma réttlætisbragða
þinna." Sjálfur Jesús eggjaði sína förunauta til vökunnar, þá er hann taldi sæla
þá þræla, er hann fyndi vakendur, þá er hann kemur. " Satt segi eg yður, að hann
mun setja þá yfir alla góða hluti sína." " Elska eg mig elskendur," kvað
Dominus," og finna munu mig þeir, er snimma vaka til mín." " Vakið ér, því að
eigi vituð ér, hvenær Drottinn mun koma, síð eða snimma eða á miðri nótt, að
eigi finni hann yður sofendur, þá er hann kemur." En að eigi ætlaði menn
postulum einum þetta boðið, þá lét hann það fylgja: " Það er yður segi eg, öllum
segi eg: " Vakið ér."" Það fylgdi og, að eigi kenndi hann vökurnar orðum aðeins,
heldur styrkti hann þær með sínu dæmi. Svo er sagt í guðspjalli, að Jesús vakti
nætur í gögnum á bænum. Vakanda er öllum trúföstum, því að góðfýsi vaknanna er
venja allra heilagra, því að þeir vitu, að eigi kemur til einskis að vaka of
nætur til bæna, því að Drottinn hét vegsemd vököndum. Næst þessum hlutum fylgja
föstur. Of þær ræðir loflega Ísidórus: " Fasta er heilagur hlutur, himneskt
verk, dyr himnaríkis, háttur óorðinnar veraldar, samtengist Guði, er heilaglega
gerir, firrist heiminum og gerist andleg. Fyr þessa föstu falla niður lestir, en
holdið lægist, en sigrast raunir djöfuls." Ágústínus segir: " Fasta hrein þiggur
tákn og keyrir löstu á braut, en lýsir öndina." Jerónímus mælir: " Fastan hirtir
líkamann, stöðvar löstuna, en vekur krafta." Föstur eru styrk skreyti í gegn
raunum andskota. Skjótt stígast lestir yfir fyr bindindi. Mikið má fasta. Lýður
Nínívítaborgar fastaði sex dægur, en fyr það öðlaðist hann miskunn Guðs og
fyrirgefning synda sinna. Lýður Guðs fastaði, fyrr en hann æti páskalamb. Fyr
það öðlaðist hann að líða of Hafið rauða þurrum fótum og að sjá óvini sína
drekkta í sæ. Moises fastaði í eyðimörk, og mælir Guð við hann. Davíð fastaði
eftir synd sína og var af því fyrgefin sem hann sagði: " Lægða eg önd mína í
föstu." Kristur fastaði fjörutíu daga og fjörutíu nætur. Fyr það sté hann yfir
andskota, og þjónuðu honum englar Guðs. Petrus fastaði. Af því leysti Guðs
engill hann úr myrkvastofu. Jóan postuli fastaði, og sagði af því engill Guðs
honum tákn. Páll fastaði. Var hann af því græddur af blindleik og tók skírn.
Jerónímus sagði: " Meðan Adam át eigi, þá var hann í Paradís. En þá er hann át
var hann rekinn á braut þaðan. " Góð er fasta, góð systkin, ef hún er með
stillingu framin, því að það er allt hjálpvænlegt, er stillt er, en hvatki er
vanstillingin fylgir, þá er háskasamlegt. Sicut ákaflegt regn verður að meini,
það er þó er stundum allnauðsynlegt til árs, ef það er skaplega mikið. Jerónímus
sagði: " Sé þér hversdagsleg fasta, þó að þú matist." Það er svo að skilja, að
maður matist hvern dag og aldregi sem fýsir. Þekkjar eru Guði föstur með góðum
verkum, því að sú er algjör fasta, er líður til himins með ölmusugæði og bænum
og kemur fyr hásæti ins hæsta Guðs. Þá eigu bænir að fylgja. Of þær ræðir
Ísidórus: " Af bænum hreinsumst vér, af bókalestri lærumst vér." Mikið má við
Guð oftleg bæn, að því er Páll segir: " Oftleg bæn heilags manns orkar miklu við
Guð." Bað Moises, og snöri hann reiði Guðs frá lýðnum. Bað Elía, að eigi rigndi
á jörðina, og varð sjö misseri. Þá bað hann enn, að rigna skyldi, og gaf þá
himinninn skúr, en jörðin ávöxt sinn. Bað Jónas í hvalskviði, og barg Guð honum.
Bað Daníel í gröf inna óörgu dýra, og komst hann þaðan. Bað Elísa Elía, að hann
tæki tvefaldan anda hans. Bað Esekías í sótt sinni, og veitti Guð honum fimmtán
ár lengur að lifa. Sá er með Guði vill vera, þá skal hann oft biðjast fyrir og
oft á bækur sjá. Þá er vér biðjumst fyrir, þá mælum vér við Guð. Þá er vér
lesum, þá mælir Guð við oss. Þá skulum vér enn leggja hug á ölmusugæði. Það er
fylling og algjörvi góðra verka. Hana lofar Ágústínus: " Ölmusugæði er heilagur
hlutur, og mun láta sinn þjón Guði nálægjan og mun leysa syndir og margfaldar
það lífsdaga manns, tignar hugskotið og hreinsar alla hluti, leysir af dauða og
frá písl, samtengir englum, en skilur frá djöflum, hlífskjöldur öndinni, en
brautrekning andskota, laðar heim engla til fulltings." Jerónímus sagði: "
Ölmusugæði og armvitki flýgur í gögnum heiminn og fer fyrir gefandann, knýr dyr
himnaríkis og vekur engilinn á mót sér, kallar hún Guð til umhyggju við sinn
förunaut." Origenis prestur sagði svo: " Ölmusugæði á ebresku þýðist" verk Guðs
míns."" Það nafn sýnir, að vorkunnlætið er heldur guðlegt en mannlegt. Þrjú eru
kyn ölmusugæðis. Eitt líkamlegt, að gefa þurfamönnum það er þú mátt. Önnur
andleg, að fyrgefa sakar eða meingerðir, þeim er honum gerist fjandmaður. In
þriðja, að bæta fyr syndgum mönnum og leiða þá frá illu til góðs. Þessa hluti
veiti oss sjálfur græðari heimsins, sá er með föður og syni og helgum anda lifir
og ríkir of allar aldir. In cena Domini Um borð Drottins. Á skírdag Svo segir
Jóan guðspjallamaður, að á þessum aftni reis vor Dominus undan borði og lagði
skikkju af sér og gyrti sig líndúki og tók að þvo fætur lærisveina sinna. Hverja
undanfærslu megum vér hafa, góð systkin, drambs vors, er öngva umhyggju nennum
að veita þeim, er vér metum lítils, en alls Dominus þó fætur þræla sinna? Illa
þiggur sá miklar virðingar eða mörg hógindi, er Guð hefir honum veitt, ef hann
þykist þá óskyldri að mynda eftir lítillæti Guðs, að hann sé mikils virður. Nú
alls vér vitum ógjörva, hver mikla virðing á að hafa eða litla, þá er það
háskalausara að geta ins betra til of það allt, er leynt er. Mistekja sú mun oss
eigi að meini verða, þótt vér ætlim þann góðan, er vondur er, og veitim þeim
miskunn. En það er ofgeigur, ef vér leggjum óvirðingardóm á góða menn og veitum
þeim önga mennsku eða með mikilli óþekkt, það er vér veitum. Svo segir oss
Ágústínus episcopus, að sú hefnd muni koma fyrir fyrirlitning aumra manna,
þeirra er vér sjáum ekki nema gott eitt, að þeir muni skildir úr sveit þeirra á
dómsdegi, þá er þeir eru til sælu dæmdir fyrir vel þegið volæði sitt. Það mun
meiri skemmd að bera og torveldlegri óförnuður að bíða, þá er síngjarnir pínast
iðranarlausir, og þeir sjá þá líða í fullsælu himinríkis dýrðar. Hræðumst vér,
bræður, er sæll Petrus apostolus hræddist, þá er Guð mælti við hann: " Ef eg þvæ
eigi fætur þína, þá muntu engi hlut hafa með mér." Þvoi hver vor með lítillæti
fætur annars og svo fátækra manna, þeirra er í vorri sveit eru á þessum aftni,
að vér öðlimst að hafa sælu með þeim af Guðs dæmi. Lútum vér að fótum tötrugra
með helgu lítillæti og þvoum saur af fótum þeirra með höndum oss. Þá munu
hreinsast andir fyr trúu og lítillæti bæði af inum minnum syndum og inum meirum.
Góð systkin, skammt eigum vér nú til fagnaðartíða. Verum nú góðir og algjörvir
synir kristninnar og kostgæfum með Guðs fulltingi, svo sem vér megum, við þeirri
tíð að búast, að eigi gjörim vér það né eitt, er gráts sé fyrir vert á þeirri
páskatíð fyr óstilling áts eða drykks. Því að það verður hætt, ef maður tekur
fæðslu ramma með vanstillingu eftir mikla svengd og langar föstur, að hann haldi
verr fæðslu sinni. Það fylgir annað þessi vanþyrmslu, að ekki kveikir svo skjótt
hug manns og hold til munúðlífis sem magfyllin. En ekki vel ræðst um, ef vér
skulum á lítilli stundu týna því, er vér höfum samnað of alla langaföstu. Það er
rétt páskahald að halda siðlæti öllu inu sama sem of föstu og viðsjá synda. En
þá er þegar of sællífi, ef oss er að nekkvi þá óhógráðara við oss. Það gruna eg,
að margur maður ætli sér svo skylt sællífi of páska, að nær sé ekki undir, hve
annað fer. En sællífi er þá eins rétt, er það er svo þegið, að maður langar að
meir til Guðs, að hann reyni, hve miklu betra er að hafa hægt en óhægt. Því er
langafasta sett með margri mæðingu, að vér sjáim að meir við þeim meinum, er
aldregi endast, ef vér löngum til að fastan endist. En páskatíð með sællífi sett
vísar oss til þess fagnaðar, er vér skyldim ekki til spara, að vér næðim. Því
skulum vér bæði vera of páska góðir og sælir, að vér næðim þeim fagnaði eftir
upprisu óra, er góðir menn eru til laðaðir. Gefum þau dæmi, þeim er hjá oss eru,
bæði í orðum og í verkum, er þeir geri vel, er eftir oss glíkja. Ef maður gerir
svo illa, að menn vitu, þeir er óstyrkir eru, og gera þeir af því illa, að þeir
vitu, að þeygi verða þeir einleitir, þá geldur hann hvorstveggja, síns verks og
þeirra. En ef vér sýnum í góðum verkum, það er vér kennum í helgum orðum, þá
munum vér njóta bæði vorrar gæsku og hvers þeirra, er að nekkvi gerir þá betur.
Því treystist eg, að ér munuð það fyrirberast að halda hreinlífi því, uns
páskaviku líður, er eg ætla yður haldið hafa of alla langaföstu. Svo vil eg og,
að ér séið hreinir í hjarta sem í líkama og hyggið hverjum manni vel. Meguð ér
þá með öryggu hjarta ganga til Guðs altera og frjálsum hug að taka hold hans og
blóð, eigi til áfallsdóms, heldur til lækningar anda yðvarra. Séið nú vandvirkir
of yðvart ráð þessa stund, er til páska er, að bæði megið ér hvíldar njóta fyr
sakar hátíðarinnar og góðra verðleika yðra. Vér eigum svo ávallt þessa tíð
ólatlega gæsku að vinna og á bænum að vera sem þá, að heimurinn ætti eigi lengur
að standa. Mun þá verða Guð feginn börnum sínum og vér honum. Þess skulum vér
Guð biðja, er honum sé mest dýrð í að veita oss, en vér verðim farsælstir af að
þiggja, að hann varðveiti oss dag og nótt og hverja stund frá annarri, meðan vér
erum í þessum heimi, en eftir andlát vort láti hann engla sína leiða andir órar
í frið og í fögnuð Paradísar. En þá er vér komum fyrir dómstól á dómsdegi, laði
hann oss blíðlega, sín börn, heim í himinríkis dýrð ei og ei með sér að vera.
Passio Domini Písl Drottins. Á pálmasunnudag Alls nú nálgast píslartíð Drottins
vors, Jesú Krists, þá byrjar oss að auka í nekkvi meinlæti ór og glíkja í nekkvi
eftir meinlætum Domini vors, er hann tók fyr órar sakar, því að þá gerumst vér
verðir að fagna dýrð hans upprisu, ef vér höldum með lítillæti og þolinmæði
minning píslar hans. Dominus sýndi öll dæmi lítillætis og þolinmæðis í písl
sinni, þau er vér eigum eftir að glíkja, ef vér viljum gerast liðir hans. Litlu
áður Dominus vor væri höndlaður og til píslar leiddur, þá varð hann hryggur og
mælti: " Faðir, tak þú af mér píslardrykk þenna, ef það má verða, en þó verði
vilji þinn, en eigi minn." Jesús sýndi vorkunn við óstyrkja liðu sína, þá er
hann ógladdist fyrir písl sína. Því að hann vorkynnir oss, þótt hugur vor
hryggvist, þá er vér verðum fyr sóttum eða helstríðum eða sköðum. Rétt er manni
að biðja sér huggunar í meinum eða heilsu, því að Dominus bað föður taka af sér
píslardrykk. En þess skulum vér minnast, þá er vér biðjum oss líkamlegrar heilsu
eða huggunar, að vér leitim vilja Guðs í allri bæn vorri, því að hann veit gjörr
en vér sjálfir, hvers vér þurfum og vill oss það gefa, er vér þurfum helst að
hafa. " Vakið ér og biðjið fyrir yður," kvað Dominus, mælti við lærisveina
sína," að eigi komi þér í freistni." Af þessum orðum Domini megum vér það
skilja, að mikla hlíf veita oss bænir og vökur við allri freistni, því að þá
megum vér standast freistni, ef eigi þröngvir oss óræktarsvefn, heldur verum vér
vakrir og biðjum Guð fulltings í allar þurftir. Dominus lét eigi hefna sín né
verja sig, þá er hann var höndlaður og bundinn af Gyðingum, heldur græddi hann
eyra þræls eins, er Petrus hafði af höggvið. Skammist og þá ljótur ofstopi vor
og hefnisemi, er vér gerum við óvini óra allt það, er vér megum og viljum það
margt gjöra, er vér megum eigi. En Dominus vor, er allt má gera, það er hann
vill, hefndi sín eigi sjálfur og lét eigi aðra hefna, heldur veitti hann
góðgerning óvinum sínum og græddi þann, er særður var. Hversu megum vér verða
liðir Krists, ef vér gjörum oss aðra götu en hann gekk fyrir? Christus sat
þolinmóðlega Gyðingum bönd og bardaga, brigsli og hlátur, háðung og lygi, að
hann leysti oss úr syndaböndum og frá kvölum helvítis og frá vélum og hlátri
djöfulsins. Svo skulum vér og sitja þolinmóðlega meingerðir náungum órum, til
þess að þeir megi réttast af vorri þolinmæði. Þá er Gyðingar báru ljúgvitni í
gegn Drottni órum og kölluðu hann fjölkunngan eða villumann, þá svaraði hann
þeim eigi og lét dæma sig til dauða með þjófum. Virðum vér, góðir bræður, hversu
sundurleit er óþolinmæði ór við þolinmæði Krists. Vér reiðumst, þótt vér séim
ávítaðir of sannar sakar, og ljúgum lýtum á annan á móti, en Dominus svaraði
engu, þá er logið var á hann, og gerði hann eigi ávíta óvini sína of sannar
syndir þeirra, að eigi sýndi hann sig hefna meinmæla, en veita kenning. Vér
látum oss eigi sóma fyr ofstopa órum að þola réttan lagadóm af öðrum, heldur
gefum vér ríkismönnum fé til, að þeir efli oss í gegn lögum. En Drottinn vor lét
sér sóma að sitja rangan dóm óvinum sínum. Vér höldum lengi hatur og heift í
hjörtum órum í gegn þeim, er oss sekja of sannar sakar, en Dominus vor bað fyr
óvinum sínum, þeim er hann dæmdu saklausan til krossfestingar, og mælti hann: "
Faðir, fyrirgefðu þeim synd þessa, því að þeir vitu eigi, hvað þeir gera." Það
er merkjanda, að Dominus bað eigi fyr öllum þeim, er að písl hans voru, heldur
fyr þeim, er eigi vissu, hvað þeir gerðu. Því að allir réttust eftir upprisu
Krists, þeir er hann bað fyrir. Af því máttu eigi höfðingjar Gyðinga réttast, að
þeir misgerðu meir af illsku en af ókænsku, því að þeir vissu of síðir, að Jesús
var Guðs sonur, en þeir vildu eigi trúa á þann, er þeir öfyntu, fyrr en þeir
vissi, hver hann var. En hinir leiðréttust af kenningum postula, er óvitendur
píndu Dominum vorn og hugðu það satt, er yfirgyðingar sögðu þeim, að hann væri
fjölkunnugur. Af þessum dæmum megum vér sjá, að torbættri eru þær syndir, þótt
þær sé minni að nafni, er af illsku eru gjörvar, en hinar, er af ókænsku eða
óstyrkt verða framdar, þótt þær sýnist meiri vera. Kristur lét sér sóma að deyja
meðal vondra manna og þeim dauða, sem títt var að bana vændismönnum, að hann
sýndi sig til þess hafa komið í heim að samtengja góða menn og illa þeirri
samtengingu, er illir menn mætti batna af samvistum góðra og hverfa frá illsku,
en þeim yrði að áfallsdómi, er eigi vildi batna. Þau dæmi sýna þjófar þeir, er
krossfestir vóru með Kristi, því að annar þeirra hæddi að Drottni, en annar
ávítaði hann þegar og mælti: " Eigi hræðist þú Guð, og erum vér nú allir í einni
fyrirdæmingu, og höfum við það, er við erum verðir, en sjá gerði ekki illt."
Síðan mælti hann við Jesúm: " Minnst þú mín, Drottinn, þá er þú kemur í ríki
þitt." Síð kom illvirki sjá til trúu, en mikil varð trúa hans, því að hann játti
þeim, er postularnir flæðu og þorðu eigi berlega að játa honum. Tveir
lærisveinar Krists gerðu mikla synd á píslartíð hans. Annar seldi hann við fé,
en annar neitti honum, og iðruðust báðir síðan og leiðréttist annar, en annar
eigi. Júdas seldi Drottin og fyrfórst, því að hann misgjörði af illsku, en
iðraðist af örvilnun. Petrus neitti Kristi og leiðréttist, því að hann misgerði
af óstyrkt, en eigi af illsku og iðraðist með vilnun. Tveir syndgir voru
krossfestir með Drottni. Annar fyrfórst, en annar leiðréttist, því að annar
vildi eigi trúa á Krist, en annar leitaði hjálpráðs bæði sér og öðrum. Öðrum
leitaði hann hjálpráðs, þá er hann ávítaði ótrúan þjóf, er mælta hafði
guðlöstun, en sér, þá er hann mælti við Jesúm: " Minnst þú mín, Drottinn, er þú
kemur í ríki þitt." En því að þjófur iðraðist synda sinna af öllu hjarta og tók
algjörva trúu, þá náði hann brátt miskunn þeirri, er hann bað. Því að Dominus
svaraði honum: " Satt segi eg þér, í dag muntu vera með mér í Paradiso." Skamma
stund leiðréttist sá, er lengi hafði misgjört, því að Guð virðir eigi mjög, hve
langa tíð iðrunin er sem hugskot iðrandans. Eigi fyrlítur Guð iðrun synda, þótt
skamma tíð sé, ef hún er gjör af öllu hjarta. Af því örvilnist engi sér líknar,
þótt hann hafi margt eða stórt afgjört, því að þjófur sjá hafði lengi syndugur
verið, en hann iðraðist og leiðréttist á inni efstu stundu lífs síns, enda
treystist engi sér sjálfum né drambi í góðgerningum sínum. Því að Júdas villtist
og fyrfórst, sá er prýddur hafði verið postullegri tign. En það er merkjanda, er
Dominus vildi á krossi deyja, enda horfa í allar áttir heims, er hann er niður
lagður. Því að dauði Krists leysti frá eilífum dauða, þá er byggva í fjórum
áttum heimsins. Dominus rétti hendur sínar á píslartré, því að hann bætti þeirra
synd, er hendur sínar réttu til girndartrés. Þá er Dominus hékk á krossi, þá
gerði myrkur of allan heim allt frá miðjum degi til nóns. Því að það var
maklegt, að líkamlegt ljós slokknaði, þá er andlegt ljós dó. Jörð skalf og
sprungu steinar, og opnuðust leiði dauðra, því að skepnan mátti eigi þola að sjá
skapera sinn deyja á krossinum. En allt það er gerðist í písl Domini vors merkir
áfallsdóm ótrúrra Gyðinga, en hjálp þeirra, er af heiðnum þjóðum hurfu til trúu.
Sól gjörði eigi skína, því að postular þorðu eigi að veita mönnum ljós kenninga
sinna á píslartíð Krists. Myrkur gerði of allan heim, því að braut hvarf ið
sanna ljós frá hjörtum Gyðinga, þá er þeir píndu skapera ljóssins. Jörðin skalf
og sprungu steinar, því að jarðleg og steinleg hjörtu heiðinna manna hræddust og
hurfu til synda iðranar, þá er þeir heyrðu tákn píslar Christi. Leiði dauðra
opnuðust, og risu upp líkamir dauðra manna, þeir er í moldu höfðu legið. Því að
margir syndgir opnuðu leynda hluti hjarta síns fyr skriftargöngu, þá er postular
skýrðu andlega orð og verk heilagra feðra eftir upprisu Domini vors, þau er áður
vóru sem í jörð væri grafin, meðan þau vóru eigi andlega skilin. Höldum vér og
þá, góðir bræður, tákn píslar Krists og þessa atburði, er nú hefi eg frá sagt.
Leggjum niður alla flærð og vél, og mælum eigi þá fagurt, er vér hyggjum flátt,
að eigi glíkimst vér þeim, er með kossi seldi Drottin sinn. Leggjum niður ranga
fégirni og tökum enga ranga fégjöf til þess að efla það, er rangt er. Því að sá
selur Drottin við verði, er fyr fégirni hneigist frá Guðs lögum. Höfum til þess
ráð ór öll að efla réttlæti og siðsemi, en eyða rangindum og ósiðum, að eigi
glíkimst vér Gyðingum þeim, er Jesúm seldu til bana, en þeir kuru sér illvirkja
og létu þann undan ganga. Höfum vér og þá þolinmæði í hjörtum órum og hófsemi í
málum, að sjálf þolinmæði ór gjöri oss eftirglíkendur píslar Krists. Krossfestum
vér líkami óra og hjörtu frá syndum og röngum girndum, það er, að vér mæðim hold
vort í meinlætum, en hug vorn í vorkunn við náunga óra. Það er oss skylt og að
gefa vax til páskakertis, því að það er oss mestur leiðarvísir til Paradísar.
Svo sem þeim Moises var stólpi sá, er fór fyrir þeim á nóttum og var þá litt sem
eldur, en það sýndist of daga ský ljóst. Slíkur leiðarvísir er oss páskakertið
til Paradísar sem þeim var of Hafið rauða, en páskakertið merkir stólpann.
Höldum vér í hjörtum órum minning píslar Krists og dauða, sicut Jósef huldi
líkam Domini hreinum dúki og lagði í gröf. Hirtum vér oss frá syndum, að vér
séim dauðir frá girndum heimsins og vér lifim fyr Guði, til þess að vér megim
öðlast þann fögnuð á upprisutíð vorri, er Dominus gaf oss í písl sinni og sýndi
í upprisu sinni. Sá er lifir og ríkir. Oratio. Passio Domini Bæn á föstu Biðjum
vér, góð systkin, fyr heilagri kristni Guðs, að Guð og vor Drottinn láti sér
sóma að friðsama hana, samþykkja og varðveita í öllum heiminum, veitandi ei
höfðingja og yfirmenn, og gefi hann oss hægt og rótt líf, svo að vér megim dýrka
Guð föður almáttkan. Biðjum vér fyr páfa órum, að Guð og vor Drottinn, sá er
hann valdi til yfirmanns allrar kristninnar, varðveiti hann heilan til þess að
stýra kristni Guðs. Nú skulum vér biðja fyr öllum biskupum, prestum og djáknum,
súbdjáknum, acolytis, exorcistis, lectoribus, ostiariis, confessoribus, meyjum
og ekkjum og fyr öllum Guðs lýð. Biðjum vér fyr keisara og konungi órum, að Guð
og vor Dominus láti þeim allar þjóðir hlýðnar vera til eilífs friðar vors. Vér
skulum biðja fyr primsigndum mönnum órum, að Guð og vor Dominus lúki upp durum
miskunnar sinnar fyrir hugskotum þeirra, svo að þeir verði honum maklegir fyrir
skírnina að tekinni lausn allra synda. Biðjum vér, góð systkin, Guð föður
almáttkan, að hann hreinsi heiminn af öllum villum, taki sótt af sjúkum, en
hungur frá soltnum, láti hann upp lúkast myrkvastofur og lausa þá, er bundnir
eru, ljái hann heimkvomu útlendum, veiti hann góða höfn, þeim er á skipi fara,
en heilsu sárum. Nú skulum vér biðja fyr villumönnum og þrætumönnum, að Guð og
vor Dominus leiði af öllum villum og leiði þá til heilagrar og postullegrar
kristni. Biðjum vér fyr ótrúum Gyðingum, að Guð og vor Drottinn taki ótrúumyrkur
af hjörtum þeirra, svo að þeir kenni sinn Dominum vera Jesúm Krist vorn Drottin.
Nú skulum vér biðja fyr heiðnum mönnum, að Guð almáttugur færi illsku frá
hjörtum þeirra og þeir fyrláti skurðgoð, en þeir snúist til Guðs lifanda og
sanns og einkasonar hans Jesú Krists, Guðs og Drottins vors. Með þeim lifir og
ríkir Guð með helgum anda of allar aldir. Resurrectio Domini Upprisa Drottins. Á
páskadag Upprisutíð Drottins, sú er vér höldum nú, er æðst og helgust allra
hátíða þeirra, er oss sé boðnar að halda í þessum heimi. Þessa tíð kallar
Gregoríus páfi hátíð hátíða, fyr því að svo sem hátíðir eru helgari en aðrar
tíðir, svo eru páskar göfgari og hærri en aðrar hátíðir. Svo kalla helgar bækur
sem nótt myrk synda og villu og þar með reiði Guðs lægi yfir allri veröld frá
synd ins fyrsta manns allt til upprisu Domini, sú er allt mannkyn leiddi til
dauða og til helvítis myrkra héðan úr heimi. Sú nótt endist í upprisu Krists, og
rann þaðan af dagur bjartur trúu réttrar og miskunnar Domini, sá er alla góða
menn sendir úr þessum heimi til eilífs fagnaðar, og lýkst sá dagur aldregi
heldur hefst hann svo á þessi tíð, að hann endurnýjast öllum Guðs vinum allra
mest eftir þetta líf í öðrum heimi. Af því er og öllu kristnu fólki meiri
fögnuður boðinn á þessi tíð en á hverri annarri, að hún hefir meir alla heima
birta með dýrð sinni í upphafi en hver tíð önnur, og helst sá fögnuður síðan ei
og ei að vilja Guðs þeim mönnum öllum, er góðu vilja fagna. Það merkti bjartur
búnaður, sá er engill sá hafði, er sat hjá gröf Drottins og boðaði upprisu hans
konum þeim, er þangað komu að ríða smyrslum á lík hans, ef það væri þar, að
allri himinríkis hirð varð mikill fögnuður að upprisu Drottins, fyr því að þaðan
af fyllist skarð það, er orðið var á sveit engla Guðs í villu og ofmetnaði ins
fyrsta engils og þeirra, er með honum fórust, er Kristur Drottinn leysti sína
menn úr helvítis nauðum og opnaði fyrir þeim himinríki, er þangað til var byrgt
fyr öllu mannkyni, í upprisu sinni af dauða. Þaðan af má helst marka, hver
fögnuður englum helgum mun orðið hafa að hjálp alls mannkyns, þeirri er gerðist
af upprisu Krists, er hann mælti það sjálfur við postula sína, að" eg segi yður
það víst," kvað hann," að allir englar Guðs fagna því, er einn syndugur maður
snýst til góðs frá illlífi sínu." Sá var og margfaldur fögnuður í þessum heimi
af upprisu Krists, er tóku ástmenn hans, þeir er áður vóru hryggvir og daprir af
dauða hans og af píningu. Þeir þurftu og eigi ætlun sinni einni til að hlíta of
upprisu hans, hvort hún væri fram komin eða eigi. Það var í öndverða lýsing
páskadagsmorgun, er María Magdalena og aðrar tvær ástfrændkonur Drottins komu
til leiðis hans, og var þá leiðið opið, en lík hans var á brautu. Þá höfðu þær
viðurmæli af englum Guðs, þeim er það sögðu, að þá var Jesús Kristur risinn upp
af dauða. Þeir boðuðu svo Petro og öðrum lærisveinum hans, að þeir myndi hann
sjá í Galílea. Á þeim sjálfum inum fyrsta páskadegi sýndist Kristur Drottinn
fimm sinnum ástmönnum sínum, svo að í guðspjöllum sé getið. Fyrst sýndist hann
Marie Magdalene, þá er hún stóð grátandi yfir leiði hans og syrgði því, er hún
mátti eigi finna hann. Þá nefndi hann hana á nafn, og þaðan af kenndi hún hann
og mælti: " Góði lærifaðir." En hann mælti: " Far þú til bræðra minna og seg
þeim, að eg stíg upp til föður míns og föður yðvars, til Guðs míns og Guðs
yðvars." Síðan kom María og sagði lærisveinum, að" eg sá Drottin og slíkt mælti
hann við mig." Öðru sinni sýndist Drottinn konum tveim, þeim er fóru frá leiði
hans. Þá kvaddi hann þær fyrri og mælti: " Heilar sé þið." Þær féllu niður til
jarðar og tóku á fótum hans. Hann mælti: " Hræðist eigi. Farið og segið bræðrum
mínum, að þeir fari í Galíleam. Þar munu þeir mig sjá." Þriðja sinni sýndist
Dominus Petro fyrstum karla allra. Þess geta guðspjöll, að hann sýndist honum,
en eigi segja þau, með hverjum atburðum það var. Fjórða sinni sýndist Dominus
tveimur lærisveinum sínum, þeim er fóru í kastala þann, er Emmaus er nefndur.
Þeirra hét annar Kleofas, en annar hyggja menn, að verið hafi Lúkas
guðspjallamaður. Þeir kenndu fyrst eigi Drottin, er þeir tóku við að ræðast. Þá
rakti hann fyrir þeim helgar ritningar, þær er of hann sjálfan vóru skrifaðar.
En er þeir kómu í kastala, þá löðuðu þeir hann til borðs með sér. Og er þeir
sátu of matborði, þá tók hann að brjóta brauð fyrir þá. Í því bili kenndu þeir
hann, enda hvarf hann þeim þá. Þá undruðust þeir, hví þeir höfðu eigi kenndan
hann. Síðan risu þeir upp skyndilega og fóru í Jerúsalem og fundu ellefu
postula, þá er ræddu of það, að Drottinn var upp risinn að sönnu, og hann hafði
sýnst Petro. Þá sögðu þeir, hversu þeir höfðu kenndan hann of matborði og hve
það fór allt. Fimmta sinni sýndist Drottinn postulum sínum á páskadegi þá er
framorðið var dags. Þá var Þómas eigi við staddur. Þá kom Dominus inn til þeirra
að loknum durum og stóð á meðal þeirra og mælti við þá: " Friður sé yður." Sýndi
hann þeim og hendur sínar og fætur með merkjum píningar sinnar. Þá urðu
discipuli fegnir fundi Drottins. Síðan mælti hann við þá í annað sinn: " Friður
sé yður. Svo sem faðir sendi mig, svo sendi eg yður." Þá blés hann á þá og
mælti: " Takið ér helgan anda. Fyrgefnar skulu syndir þeim mönnum, er ér
fyrgefið, og eigi munu fyrgefast þeim, er ér fyrgefið eigi." Að þessum fundi
mataðist Jesús með postulum sínum, og þá gaf hann þeim skynsemi til að skilja
ritningar. Og síðast mælti hann við þá: " Svo samdi Kristi að láta pínast og
rísa upp af dauða og láta boða iðrun synda öllum þjóðum í nafni sínu." Með
slíkum stórmerkjum lýstist fögnuður upprisu Domini fyr vinum Guðs, þeim er sér
þótti einskis vant, ef þeir yrði vísir sannrar upprisu hans. Sá fögnuður upprisu
Domini gengur þó lengst umfram of hugvit hvers manns, er fengu vinir Guðs í
helvíti, þá er þeirra vitjaði almáttugur lausnari, sonur Guðs, sá er þeir höfðu
margar aldir langað til að sjá og allir helgir spámenn höfðu fyrirheitið, að
alla sína menn myndi leysa úr helvítis nauðum og leiða með sér til eilífs
fagnaðar, sem hann gerði á upprisutíð sinni. Það megum vér ætla, góðir bræður,
að engi maður aldregi hefir í svo miklum nauðum staddur verið, að hann mætti
jafnfeginn verða brautkvomu sinni, þaðan sem helgir yfirfeður urðu því, er
Kristur leysti þá úr helvíti og opnaði fyr þeim himneskt ríki, það er nú er
öllum góðum mönnum til boðið. Af slíkum táknum er margfaldaður fögnuður upprisu
Domini í öllum heimum umfram of allar aðrar hátíðir. Það hefir páskatíð umfram
enn of aðrar helgar tíðir, að þær eru mjög svo allar haldnar aðeins í minning
þeirra tákna, er þær hófust af fyr öndverðu. En páskatíð er ekki miður haldin í
göfgun innar efstu upprisu, þeirrar er verða skal á dómsdegi, heldur en í dýrkun
drottinlegrar upprisu, er fram kom á inum fyrsta páskadegi. Af því líða og svo
um aðrar hátíðir, að þeirra er eigi oftar minning gjör á inu sama ári, að þær
merkja aðeins umliðin tákn í haldi sínu. En göfgun páskleg er endurnýjuð í haldi
hvers drottinsdags frá öðrum of öll misseri fyr þá sök allra mest, að hún
jartegnir eilífan fögnuð, þann er öllum góðum mönnum mun verða að inni efstu
upprisu. Af þessum jartegnum raskar engi föstutíð drottinsdagshaldi, hvégi
skyldleg er hún væri, ef hana bæri á annan dag, að drottinsdagur merkir í haldi
sínu eilífa hátíð, þá er allir helgir munu halda með almáttkum Guði að liðnum
öllum vandræðum heims þessa í himinríkis dýrð, öruggir og óttalausir of allar
aldir. Svo og sem páskar eru helgari en aðrar tíðir, svo er margfaldlega meir
vönduð tíð til páskahalds en til annars hátíðahalds. Það er fyrst í því
merkilegt, að páska skal eigi halda fyrr vors en að liðnu jafndægri, því er að
bóktali verður Benediktusdag. Fyr því að það er maklegt, að minning sigurs
Domini, þess er hann vá á höfðingja helvítismyrkra í upprisu sinni, sé í þann
tíð árs haldin, er dagur má meira en nótt að lengd og sól er meira hlut dægra
fyr ofan jörð en undir. Á inum næsta mánaði eftir jafndægri skal páska halda,
fyr því að sá mánuður er upphaf árs að ebresku tali. Var á honum heimur skapaður
í upphafi, og á honum hófst páskahald Gyðinga á Egiptalandi, og á honum var
framin píning Krists, og þá kom fram upprisa hans. En þó hæfir, að in hæsta
hátíð Domini líði eigi af inum æðsta mánaði árs. Á drottinsdegi skal páskadagur
vera, fyr því að hann hefir margfalda dýrð umfram of aðra vikudaga. Á
drottinsdag í upphafi heims vóru englar skapaðir, er æðstir vóru allrar Guðs
skepnu í eðli sínu. Á drottinsnótt leystist lýður Guðs af Egiptalandi úr veldi
Faraonis með leiðslu Moisi og Aron, bræðra tveggja, og á inum fimmtugunda degi
þaðan frá gaf Guð lög Moisi á fjalli því, er Sína heitir, og var það enn á
drottinsdag. Jesús Kristur helgaði drottinsnótt með upprisu sinni. Og á
fimmtugunda degi eftir upprisu hans var inn helgi andi gefinn postulum á
hvítadrottinsdegi. Það segja menn og, að inn helgi andi kom með Maríu á
drottinsdegi. Svo kenna og helgar bækur sem á drottinsdag skuli allir menn upp
rísa að inum efsta dómi. Af slíkum stórmerkjum skal eigi páskahald þoka af
sunnudegi á annan dag viku. Það er og boðið, að páska skal halda á inni þriðju
viku tungls, þaðan frá er það er fimmtán nátta, og uns það hefir eina nótt og
tuttugu. Þrjár vikur tungls merkja þrjár tíðir veraldar. Ein var fyrir lög,
önnur var undir lögum Moisi fyr burð Krists, in þriðja er undir miskunn frá burð
Krists til enda veraldar. Á þriðju tíð veraldar leysti Kristur allt mannkyn
undan ánauð aumlegs dauða og skal af því minning þeirrar lausnar halda þriðju
viku tungls. Tungl jarteinir jafnan helga kristni, fyr því að svo sem það lýsist
af sólu, en hefir ekki ljós í sér sjálfu, því glíkt tekur og heilög kristni allt
ljós, er heitir sól réttlætis og er ið sanna ljós, það er lýsir hverjum manni
komanda í heiminn. Fylling tungls, sú er verður áður páska megi halda, merkir
fylling heilagrar kristni, þá er verða skal fyrir ina efstu upprisu, fyr því að
eigi mun dagur koma, fyrr en það manntal er til loks fullnað, er Guð hefir valið
til eilífrar dýrðar með sér sjálfum. Vér skulum líta, góð systkin, á dýrð
upprisu Drottins vors og mildi hans. Skjótt vildi hann upp rísa af líkams dauða,
að önd ór væri eigi lengi í ótrúu dauða. Sicut sálmaskáldið mælti: " Af fossi
drakk hann á götu, en fyr því hóf hann upp höfuð." Frá upphafi heims flaut
dauðafoss yfir allt mannkyn. En af þeim fossi drakk hann of götu, því að hann
bergði dauða í framför skyndilega svo sem of farinn veg. Af því hóf hann upp
höfuð, það er hann lagði í gröf deyjandi. Það hóf hann yfir alla engla
upprísandi og sté hann þá yfir inn forna fjanda, er hann lét ófriðarmenn berjast
gegn sér. Það sýndi Drottinn, þá er hann mælti við inn sæla Job: " Mun eigi þú
draga Levíaþan á öngli eða bora kinnur hans með baugi." Sjá gleypandi hvalur
merkir gráðgan andskota, þann er svelgja vill allt mannkyn í dauða. Agn er lagt
á öngul, en hvass broddur leynist. Þenna orm tók almáttugur Guð á öngli, þá er
hann sendi son sinn til dauða, sýnilegan að líkam en ósýnilegan að guðdómi.
Diabolus sá agn líkams hans, það er hann beit og vildi fyrfara. En
guðdómsbroddur stangaði hann svo sem öngull. Á öngli varð hann tekinn, því að
hann beiddist að grípa líkams agn það, er hann sá, en hvass guðdómsbroddur, sá
er leyndur var, særði hann. Á öngli varð hann tekinn, því að hann fékk skaða af
því, er hann beit, og glataði hann þeim, er hann hafði áður veldi yfir. Því að
hann treystist að grípa þann, er hann hafði ekki veldi í gegn. Af því lifir
María Magdalena, og af því réttumst vér hvern dag til lífs frá syndum, að
Drottinn vor gekk syndalaus til píslar vorrar. Nú glatar fjandinn þeim sigri
vélar sinnar, er hann bar fyrr af öllu mannkyni, og snúast hvern dag syndgir til
lífs og verða gripnir með Guðs hendi úr munni óvinarins. Sicut nú var hér mælt
við Job: " Eða muntu bora kinnur hans með baugi?" Baugur merkir Guðs miskunn,
því að hún gerðir um oss öllum megin sem baugur, þar er hann er um lagður. Sú
Guðs miskunn borar kinnur Levíaþans, þá er hún sýnir oss hjálp iðranar eftir
gjörðar syndir, þær er Guð bannaði. Drottinn boraði kinnur Levíaþans með baugi,
því að sett er miskunn í gegn illsku fjandans, svo að þeir falla sumir úr munni
hans, er hann hefir tekna, þá er þeir réttast frá syndum fyr iðrun. Hví væri
eigi Pétar postuli í munni hans, þá er hann neitti Drottni? En er hann hvarf til
lífs fyr iðrun, þá féll hann úr munni fjandans í gegnum kinnarrauf hans. Í
gegnum kinnarrauf falla allir úr munni hans, þeir er leiðréttast fyr iðrun. En
hver megi forðast munn ormsins, svo að hann geri ekki það, er ólofað er? Af því
erum vér skyldir þakkir að gjöra lausnera órum, er hann bannar oss fyrst að
ganga í munn orminum og lætur oss vita, við hverjum verkum vér skulum sjá, en
síðan veitir oss enn á braut að fara úr munni hans. Hvorvetna rennur Guðs
lækning á mót oss. Gaf hann oss boðorð, að eigi misgerim vér, og gefur oss
iðrun, að eigi örvilnimst vér. Af því er oss viðsjáanda mjög við syndum, að eigi
verðim vér gripnir í munni orms þessa. En þeigi skulum vér örvilnast, þótt vér
verðim gripnir, því að vér megum finna rauf á kinn hans að forðast, ef vér
grátum syndir órar. Sjá María, er vér segjum nú frá, er vottur Guðs mildi. Hún
var syndug, en hún þó að flekka hjarta síns, þá er hún þó fætur Drottins í tárum
sínum. Sat hún hjá fótum hans og hlýddi orðum hans, fylgdi honum lifanda og fann
hún lifanda, þá er hún leitaði hans andaðs, og sagði postulum upprisu hans. Í
þessum hlut eigum vér, góðir bræður, að dýrka mildi skapera vors, er oss sýnir
til dæmi iðranar, þá er hann lætur leiðréttast eftir syndir. Þá er eg lít á
Pétar postula eða eg hygg að þjófinum, er leiðréttist á krossinum, eða þá er eg
sé Sakkeum eða Maríu, þá finn eg þar sett dæmi vilnaðar og iðranar fyr augu
hugar vors. Ef nekkver hefir villst frá trúu, líti hann á Pétar postula, er
sárlega grét það, er hann neitti Drottni. Ef nekkver hefir grimmleik eða illsku
í gegn náungi sínum, líti hann á illvirkja þann, er á dauðastundu iðraðist
allrar illsku sinnar og kom til lífs. Ef nekkver er fégjarn og tekur annars
eigin að röngu, líti hann á Sakkeum, er ferfalt galt, það er hann tók að röngu.
Ef nekkver hefir týnt hreinlífi fyr líkams munúð, líti hann á Maríu Magdalena,
er í Guðs ástareldi brenndi af sér líkamssyndir. Hvorvetna setti almáttugur Guð
fyr augu oss þá, er vér skulum glíkjast, og sýndi oss hvorvetna dæmi miskunnar
sinnar. Nú og fyr því að vér skulum á degi þessum inum dýrlega taka corpus
Domini, þá ina helgustu þjónustu, er Guð hefir hugða til handa oss og miklu er
margfaldri dýrð og hjálp í fólgin, heldur en hugur manns né eins megi að fullu
of rannsaka, þá gengur einkanlega hátt nauðsyn sú, að vér leitim við á alla vega
að búast við því inu mikla ráði, sem vér kunnum vandlegast. Því að sú in helga
þjónasta af jafnmiklum krafti, sem hún er, má eigi að svo litlu lægjast, að eigi
verði hún hverjum manni annað tveggja, að inni mestu líkn eða að áfallsdómi.
Sicut mælir of það Páll postuli: " Fyr því verðið ér," kveður hann," voveiflegum
sóttum sjúkir eða bráðdauðir, að of mikil dirfð verður til borin að taka corpus
Domini." Þess má eigi örvænt þykja, að nekkver það fyrir sér, eða ellegar sé það
ráð nekkvers kennimanns við hann að taka eigi corpus Domini, að svo mikilli
ábyrgð, sem á er, en viðbúningur til lítill, sem oft kann verða. Og ef hann
gerir svo fyrir Guðs sakar, að hann fyrdæmir sig sjálfur lítillátlega frá
þjónustu þeirri, þá viljum vér víst vilnast þess, að Guð muni honum það láta
verða að nekkverri líkn. En þó að hvoru er eigi háskalaust, meðan svo fer fram,
að sá er betri kosturinn að taka eigi corpus Domini. Svo sem mælir of það
Ylarius biskup: " Er maður er lengi andvani þeirrar þjónustu," segir hann," þá
er og hættlegt, að hann verði andvani heilsu og hjálpar." Svo mælir og Ágústínus
biskup: " Líkar mér lítillæti yðvart, það er ér eruð hræddir of hag yðvarn og
óist að taka corpus Domini, en meðan ér takið eigi, þá líkar mér eigi." Af því
mælir hann svo, að hann kveður sér líka og þó eigi líka, að hann veit glöggt
tvennar ábyrgðir á því ráði. Enda mun eigi mega við dyljast, að ábyrgðin mun
raunhátt ganga. Því að vér sjáum eigi sjaldan þau in sömu dæmi, sem postulinn
sjálfur minnti á, hve mjög á venst bæði sóttir voveiflegar eða svo baninn bráður
eða næsta alls kyns angur, það er yfir tér að ganga of veröld. En hvað megi að
sönnu skyldra vera en það að sjást um á alla vega, hverir þeir hlutir eru í óru
fari, er einkum mest megi fyrir þeirri þjónustu of standa, þeir inir sömu, sem
oss banna inngöngu himinríkis, ef óbættir eru, eða allra helst leyndir eru með
oss. Öngum manni er ráð að taka corpus Domini, ef hann veit leynda glæpi á hönd
sér, svo að hann hafi eigi til skrifta borna, og vilji hann eigi við skiljast og
iðrast af öllum hug og leita alls við að gera eigi slíka hluti síðan. Nú alls
vér höldum ina hæstu hátíð Krists Drottins, þá er miklu er helgari og dýrlegri
en vér megim hyggja eða um ræða, þá kostum vér, góð systkin, og eggjumst á það
að vanda svo atferðir órar, er það hæfi hátíð þeirri, er vér höldum. Leitum alls
við of þá atferðarbót, er vér höfum fengið á langaföstu, þeirri er nú er liðin,
í föstum og í meinlætum og í ölmusugjöfum, að sú fyrfarist eigi í endurnýjun
synda þeirra, er nú höfum vér við skilist og til skrifta borið. Kostum að þjóna
Guði Drottni á hátíð þessi með hreinlífi, með lítillæti og með þolinmæði, með
ást og með elsku bæði við Guð og við náunga óra. Sjáum vér við að spilla
hátíðarhaldi óru í munúðlífi röngu eða í heiftúð við náunga óra. Heftum vér oss
að ofáti og að öllu orðalagi illu og ónýtu. Allar hátíðir er oss skylt að halda
með góðlífi og með viðvörnun synda. En þó fyr því, að nú tökum vér corpus
Domini, og blöndum vér líkama órum við hold og blóð Krists Drottins, þá liggur
nú allra mest sekt við, ef vér misförum með oss á nekkvern veg í munúðlífi eða í
ofáti, í ágirnd rangri eða í grimmleik, í ofmetnaði eða í öfund eða í orðum
illum. Hátíðir þær, er vér höldum hér í heimi, eru geislar nekkverir himinríkis
dýrðar, og á sá maður von, að hann mun komast til eilífs hátíðarhalds í samneyti
allra heilagra annars heims, er hann heldur hér í heimi vel og grandvarlega
hátíðir Krists Drottins og heilagra manna hans. En þess er lítil von of þann
mann, er hann virðir hér vettergis helgar tíðir, heldur hann þá á verki
veraldlegu, fer að lokleysu margri, en gefur engi gaum að tíðahaldi, að hann
muni fram á leið verða laðaður til þess að heyra lof Guðs með helgum mönnum
hans, þar er hann gaumgæfir nú ekki tíðahald það, er hér er lagt mönnum til
líknar og til fyrgefningar synda, þeim er það vilja gaumgæfa. Það hæfir oss, góð
systkin, meðan vér erum hér í heimi, að samþykkja hugarfar vort við Guð Drottin
svo sem vér megum framast. Fögnum góðlífi allra manna, en látum oss illt þykja
bæði vort illlífi og svo annarra manna. Felum oss í bænahaldi óru á alla vega
sem mest undir miskunn Guðs á hverjum degi lífs vors. Biðjum nú þess einkum á
þessi tíð, að Guð Drottinn efli oss til þess að svo megim vér halda upprisutíð
Krists lausnera vors, er vér náim öll fegin hann að líta á upprisutíð vorri. Og
þaðan frá séim vér ei og ei með honum í himnesku ríki, þar er hann sjálfur hefir
veldi með Guði föður almáttkum og með helgum anda lifir og ríkir of allar aldir.
Amen. Epifania Domini Opinberun Drottins. Á þrettándanum Hátíð sú er vér höldum
nú í dag, góðir bræður, hefir helgast af þremur stórmerkjum. Á þessum degi færðu
þrír austurvegskonungar fórnir Drottni órum Jesú Kristi; það var gull, reykelsi
og myrru. Á þessum degi var Drottinn skírður í Jórdan, þá er hann var þrítugur
að líkamsaldri. Á þessum degi gerði hann vín úr vatni að brúðhlaupi í héraði
því, er Galílea heitir. Þrennum jarteinum lét Guð helgast eina hátíð, að hann
sýndi sig vera einn Guð í þrenningu og þrennan í einingu. En að því skuluð ér
hyggja, hversu skyldir vér erum að gera Guði þakkir, þeim er oss veitir annan
fögnuð á annan og gefur oss aðra hátíð á aðra. Fyr skömmu glöddumst vér af burð
hans, en nú fögnum vér skírn hans. Trautt er enn lokið burðartíð hans og höldum
vér nú þegar skírnartíð hans. Svo vildi Guð setja, að nálægjar yrði hátíðir
burðar hans og skírnar, þótt þess væri margir vetur á milli, að svo sem vér
dýrkuðum Krist borinn frá ósaurgaðri meyju, svo göfgim vér hann nú þveginn í
hreinni báru. Þessu hvorutveggja verki Domini vors eigum vér að fagna, er mær
gat son og er hrein, en Jórdan þó Krist og er heilög. Og svo sem dýrkaðist
hreinlífi Maríu eftir burð Krists, svo göfgaðist hreinsun vatsins eftir skírn
hans. Fyr það utan, að vatnið öðlaðist í sumu meiri gjöf heilagleiks, því að
María öðlaðist sér aðeins gjöf hreinlífis, en vatn veitti oss heilagleik. María
náði að forðast allar syndir, en vatnið náði að hreinsa syndir. María gat einn
son og er mær, en vatnið gat marga sonu fyr miskunn heilags anda og er hreint.
Of þenna sonagetnuð mælti Dominus: " Nema hver sem einn verði endurgetinn fyr
vatn og helgan anda, eigi má hann inn ganga í ríki Guðs." Í dag á nekkverja lund
er annar burðardagur Drottins vors og græðara. Vér vitum, að hann var borinn með
miklum rökum, en þó var hann með meirum táknum skírður, því að inn sami andi, sá
er með honum var í móðurkviði, sá kom yfir hann í dúfulíki í skírn. Og sá er þá
lýsti Mariam, nú helgaði hann öll vötn. Faðir af himni, sá er veitti skugga síns
krafts í burð, nú kallaði hann í röddu og bar vitni inu sanna og mælti: " Sjá er
sonur minn, er eg ann vel, honum skuluð ér hlýða." Sjá er og þá bjartari burður
Krists en inn fyrri, því að sá burður sendi Krist hingað í hljóði án vitni, en
sjá skírði Drottin með guðdómsvitni. Þá var Jósef ætlaður faðir hans, sá er eigi
var, en nú sýndi Guð sig föður, sá er eigi var ætlaður. Þá var móðir grunuð, því
að engi gekk í gegn faðerni, en nú vegsamaðist móðir, því að Guð vottaði faðerni
sonar. Göfgari er og þá in eftri burðartíð en in fyrri, því að hér sýndist Guð
faðir, en þá var ætlaður Jósef pater, því að göfgari er sá, er kallaði af himni
en hinn, er starfaði á jörðu. Jósef smiður var ætlaður faðir Jesú Krists á
jörðu. Það má ráða til réttrar skilningar, er smiður var ætlaður faðir hans, því
að Guð er hinn sanni smiður, sá er með óumræðilegum mætti smíðaði himin og jörð
og sæ með öllu sínu skrúði. Smiður er hann, því að hann lægir ofmetnuð, en hefur
lítillæti og sníður ónýt verk af siðum órum, en styrkir nytsamleg. Í dag skírði
Jóan baptista Krist í Jórdan. Hvílík er sjá skírn, er sá er skírnarbrunninum
hreinni, er skírður er, og vatnið helgaðist af þeim, er það tók við? Hvílík er
sjá skírn græðera vors, er í þeirri hreinsast vötn heldur en þau hreinsi? Því að
með nýju tákni heilagleiks vors var heldur vatnið skírt af Kristi en hann
skírðist af vatninu, því að þá er heimsgræðeri sté niður í vatnið, þá helgaði
hann öll vötn og brunna í tákni skírnar sinnar, svo að hver maður hreinsast í
Krists brunni, hvargi sem hann vill skírast í nafni Domini. Til þess vildi
Dominus skírast, að hann helgaði oss vötn til hreinsunar. En eigi þurfti hann
sjálfur að hreinsast fyr skírnina. Yfir hann flaut vatnið, en það bar órar
syndir braut með sér. Af honum drupu skírnardropar, en af oss flutu syndir í
þeim dropum. Allt gerir senn Guðs máttur og mildi. Eigi eru vér enn þá bornir í
heiminn og þó þegar þvegnir í skírn Domini. Hreinsaðir erum vér og þá í skírn
Domini, fyrr en vér værim bornir, því að sú var skynsemi skírnar hans, að af
honum helguðust vötn þau, er oss skyldu hreinsa af syndum. En er hann sté upp úr
vatni, þá opnaðist himinn yfir honum. Eigi opnaðist þá nýlega himinn yfir honum,
því að augu hans sáu ávallt ina innstu hluti himins. En af því sýndist himinn
opna, að skírnartákn vitraðist. Því að þá eru manni upp lukin himinríkis dyr, er
hann er skírður. Heilagur andi kom yfir Drottin í skírn, því að þeir taka
miskunn heilags anda, er skírast í nafni þrenningar Guðs. En þess er leitanda,
fyr hví heilagur andi vitraðist í dúfulíki heldur en annars kykvendis nekkvers.
Ekki er gall í dúfu, og grandar hún öngu kykvendi með nefi né klóm. Rödd hennar
er sem stynur, og fæðir hún annarra unga sem sína, etur ekki hrátt né óhreint.
Oft er hún vön að sitja yfir vötnum í trjám og sjá þaðan, ef nekkvað fer að
henni hræðilegt, og gerir hún hreiður í steinveggjum. Þessi öll dúfueðli skulum
vér, góðir bræður, glíkja í atferð vorri, ef vér viljum eignast miskunn heilags
anda, því að til þess vitraðist heilagur andi í dúfulíki, að hann sýndi hvílíka
hann gerir alla þá, er hann fyllir. Svo sem ekki er gall í dúfu, og grandar hún
engu kykvendi með nefi né klóm, svo skulum vér eigi hafa heiftar beiskleik við
náunga óra og færa þeim eigi í orðum né í verkum. Dúfa etur ekki hrátt né
óhreint. Svo skulum vér eigi láta finnast í munni órum saurug orð né gálausleg,
því að sá etur óhreint, er munn sinn fyllir sauryrða. En sá etur hrátt, er það
mælir allt, er á munn kemur án athuga. Stynur dúfu merkir bænir órar, því að vér
skulum af öllu hjarta kalla á Guð svo sem stynjendur í sótt. Svo sem Davíð mælti
í sálmi: " Dominus, fyr þér er öll fýsi mín, og er eigi fólginn stynur minn." En
þá verða heyrðar af Guði bænir órar, og þá stoðar oss til fullrar heilsu að
granda eigi náungum órum, ef vér kostgæfum að duga þeim, sem vér megum. Sicut
dúfa fæðir annarra unga jafnt sem sína, svo skulum vér og elska náunga óra sem
sjálfa oss og duga þeim í þurftir. Því að ást leitar eigi sinnar þurftar, heldur
náungs. Dúfa situr oft í limum yfir vötnum, að hún megi sjá skugga í vatni, þess
er hræðilegt fer að henni í lofti og forðast það. Vatn merkir helgar ritningar,
þær er sýna allar fljúgandi vélar ins forna fjanda svo sem skugga skaðsamlegra
fugla. En þá sitjum vér í limum yfir vötnum sem dúfur, ef vér minnumst oft
píslar Domini og sækjum oft helgar ritningar, þær er oss vara við skaðsamlegri
freistni. En þótt vér sjáim við syndum eða gerim góðverk, þá skulum vér ekki oss
sjálfum eigna, það er vér gerum, heldur allt Guðs miskunn. Dúfa er vön að gera
hreiður í steinveggjum. Steinveggur merkir Dominum, sicut Páll mælti: " Kristur
var steinn." Þá gerum vér hreiður í steinveggjum sem dúfa, ef vér virðum Krist
til alls þess, er gerum vér, og eignum hans mildi allt það, er vér megum vel
gera. Heilagur andi vitraðist yfir Kristi í dúfulíki, því að þá gerumst vér
verðir heilags anda og köllumst liðir Krists, ef vér erum óslægir í hjörtum og
meinlausir í orðum, mildir í verkum og athugasamir í bænum, vakrir í gegn allri
freistni og ástsamir við Guð og miskunnsamir við náunga. Þessi verk eru öll
andlegar fórnir, þær er vér skulum hvern dag færa Guði í eftirglíkingu þess, er
Austurvegskonungar færðu fórnir Drottni órum á þessum degi, því að líkamlegar
fórnir þeirra merkja andlegar órar fórnir. Svo sem þeir færðu þrennar fórnir
dýrlegar, svo skulum vér og færa Guði þrennar fórnir, það er hreinan hug og
skynsamleg orð og góð verk. Gull merkir sanna speki hugar, sem Salómon mælti: "
Fýsileg gullhirsla hvílist í hjarta spaks manns." Reykelsi merkir ilm góðra
verka og heilagra bæna, sicut Davíð mælti í sálmi: " Greiðist bæn mín í augliti
þínu, Domine, svo sem reykelsi." Myrra er urt sú, er eigi lætur fúna líkami
dauðra manna. Hún merkir hreinlífi og synda viðsjá þá, er andir órar og líkami
varðveitir við synda dauni. Þessar fórnir skulum vér færa Guði óspilltar, það er
óblandnar heimsskrauti, ef vér viljum öðlast tákn skírnar, það er Dominus gaf
oss á þessum degi í skírn sinni. Skírum vér hug vorn í tárum, en líkam vorn í
meinlætum og öll verk ór í ást og lítillæti, að vér megim sjá himna opna yfir
oss og komast til þeirra fagnaða, er Dominus lauk upp fyr oss í skírn sinni, sá
er lifir og ríkir per omnia saecula saeculorum. Amen. Purificatio svo Marie
Hreinsun heilagrar Maríu. Kyndilmessa Hátíð sú, er vér höldum í dag, góðir
bræður, hófst af þeim rökum, að á þessum degi gekk María, móðir Domini vors, í
kirkju fjörutíu daga eftir burð hans og færði Guði fórnir fyr honum, sem boðið
var í Moises lögum, tvo turtura og tvær dúfur. Sjá hátíð kallast á bókum"
hreinsun Maríu," og eigi fyr því, að hún þurfti að hreinsast eða sonur hennar
fyr fórnir, heldur af því að hún lét sér sóma fyr lítillæti að fylla þau boðorð,
er lög buðu óhreinum mæðrum til hreinsunar. Af því megum vér merkja, hversu
skyldir vér erum að fylla það, er Guð býður oss til syndabótar, er Kristur
sjálfur eða móðir hans létu sér sóma syndalaus að ganga undir lög þau, er
syndgum mönnum vóru til hreinsunar sett. Hátíð sjá er kölluð hreinsun sancte
Marie, en hennar lítillæti merkir hreinsun óra, það er hún sýndi á þessum degi.
Innganga Maríu í kirkju með fórnum merkir himinríkis inngöngu réttlátra manna
með góðum verkum. Þessa minning gjörum vér, þá er vér stöndum í kirkju með
logöndum kertum á þessum degi, því að Dominus mælti svo í guðspjalli: " Sé
brennandi kerti í höndum yður." Það skýrði hann í öðrum stað og mælti: " Lýsi
ljós yðvart fyr mönnum, að þeir sjái verk yður góð og dýrki föður yðvarn, er á
himnum er." En það er merkjanda, er tveir turturar eða tvær dúfur vóru færðar
fyr Kristi. Þetta var volaðra manna fórn, því að lög buðu að færa lamb og dúfu
eða turtura til altera, en volaðir menn skulu færa tvo turtura eða tvær dúfur. Í
því vildi Dominus enn sýna lítillæti sitt, er hann lét frá voluðum mönnum berast
heldur en frá auðgum. En þess má spyrja, hví þessir fuglar vóru heldur boðnir í
lögum til fórnar Guðs en aðrir. Því að Abraham, er miklu var fyrir lög, færði
þessa fugla Guði. Og finnst það hvorvetna í fornum lögum, að þessa fugla skyldi
færa Guði, sá er hreinsunar þurfti. Dúfa er meinlaus, en turturi er
hreinlífisfugl, svo að hann leitar eigi annars til lags með sér, ef þeim verður
nekkvað, er honum hefir fylgt. Af því merkir dúfan einfeldi, en turturinn
hreinlífi, því að þeirra líf er þæg fórn Guði, er meinlausir eru og hreinlífir.
Hvortveggi sjá fugl hefir styn fyr söng, en það merkir bænir heilagra. Turturar
eru fáir saman, en dúfur flykkjast. Og merkja af því turturar leyndar bænir
heilagra, en dúfur merkja kirkjusóknir þær, er menn sækja til tíða eða til
kenninga. Sicut aldregi má finnast hreiður turturans, svo mátti og aldregi inn
forni andskoti rannsaka tákn burðar Krists. Gamall maður hét Símeon í Jórsölum.
Sá var réttlátur og siðsamur, og var heilagur andi með honum. En hann fékk þau
svör bænar sinnar af helgum anda, að hann myndi eigi deyja, fyrr en hann sæi
Krist. Það skuluð ér vita, að fornir feður og spámenn vóru fúsir að sjá Krist,
sicut Dominus sagði í guðspjalli: " Margir réttlátir og spámenn vildu það sjá,
er ér sjáið, og sáu þeygi eða heyra það, er ér heyrið, og heyrðu eigi." En það
var veitt þessum inum réttláta Símeoni, því að hann bað þess nótt og dag með
allri fýsi hjarta síns, að hann næði að sjá Krist. En er Jesús var borinn í
musteri, þá tók Símeon höndum við honum. Mikils er virðandi miskunn Guðs, er
hann veitir oss framar en vér kynnim biðja. Þess bað Símeon, að hann næði að sjá
Christum. En honum var því framar veitt, að hann náði að hafa hann með höndum.
Símeon tók í hendur sér manndóms óstyrkt, en hann kenndi guðdóms afl í manndómi
og mælti: " Nú lætur þú, Domine, fara þræl þinn í friði eftir orðum þínum."
Sicut þetta mælti hann nú: " Nú lætur þú þræl þinn í friði fara, því að eg sé nú
friðinn sjálfan. Því að augu mín sáu þrifsemi þína, þá er þú bjóst fyrir augliti
allra þjóða." Þrifsemi Guðs kallast Dominus Iesus Christus, því að af honum
hljóta allir þrifnuð, þeir er þrífast megu bæði þessa heims og annars. Sjá
þrifsemi segist búin fyrir augliti allra lýða, því að allir tóku hjálp af honum,
þeir er hugskots augum máttu sjá hann og elska. Eigi aðeins spáði Símeon hjálp
Gyðinga í burð Krists, heldur og leiðrétting heiðinna þjóða, því að þessi orð
fara eftir: " Ljós til vitranar þjóða og dýrð kyni Ísraels." Fyr hví kallaði
hann Krist ljós þjóða, en dýrð kyns Ísrael heldur en ljós kyns Ísrael og dýrð
þjóða? Heiðnar þjóðir vóru í hugarmyrkri, því að þeir sáu eigi ið sanna ljós, þá
er þeir kunnu eigi skapera sinn. En Gyðingar höfðu ljós, því að þeir trúðu rétt
á Guð. En af því kallast Kristur heldur ljós heiðinna þjóða en Gyðinga, að
heiðnar þjóðir lýstust í hingaðkvomu hans, en Gyðingar margir týndu þá því
ljósi, er áður höfðu þeir, því að þeir vildu eigi trúa á hann. En hann kallast
af því dýrð kyns Ísrael, að hann lét úr Gyðingakyni berast og kenndi sjálfur
þeim allar kenningar, meðan hann var hér í heimi. Anna hét spákona ein. Sú var
gömul ekkja og hafði hreinlífi haldið áttatíu og fjóra vetur eftir andlát búanda
síns. Hún tók enn við Jesú Kristi í musteri á þessum degi og boðaði öllum
himneska lausn, þeim er biðu ríkis Guðs. Maklega tók karlmaður og kona við
Drottni, þá er hann var í kirkju borinn, því að hann kom hingað í heim að hjálpa
bæði körlum og konum. Það byrjar oss að leiða það miklum athuga, af hverjum
rökum vér höldum helgar hátíðir til dýrðar Guði og hans helgum mönnum. Vér
skulum oss biðja Drottin vorn miskunnar með tárum og hans helga menn árnaðarorðs
til fyrirgefningar allra synda vorra, og hefja svo upp bænir órar, að hverr vor
skal áður fyrgefa öðrum allt það, er vér misgjörumst við. Vér skulum fyrst oss
til hjálpar kalla ina helgustu mey, Maríu, móður almáttugs Guðs, af því að hún
er göfgust allra heilagra manna. En því næst Mikael engil og alla engla, Jóan
baptistam og Pétar postula, er hefir himinríkis lukla að varðveita, og alla
lærisveina Guðs, alla Guðs dýrlinga, pínda og sóttdauða. Vér skulum unna Guði
umfram of alla hluti, en hver vor öðrum sem sér sjálfum. Þær ástir tvennar eru
dýrlegar í Guðs augliti. Þeim ástarvængjum tveim má hvers manns önd fljúga á
himna til eilífrar dýrðar með Guði. Vér eigum á það að minnast á hverri stundu
lífs vors, hve mikil meinlæti vor Drottinn hefir tekið á sinn líkama fyr órar
sakar í þessi veröld. Hann lét hingað í heim berast til þess að leysa alla
kristna menn frá helvítiskvölum eilífum, og gerði hann margar jarteinir, til
þess að vér skulim á þær minnast og trúa þeim efalaust. Hann var þolinmóður við
sína misbjóðendur í öllum hlutum og gaf oss dæmi, hversu vér skulum gera við óra
meingerðamenn. Drottinn vor sat Gyðingum mörg meinmæli og sáran bardaga,
stórlega píning, er hann lét sig negla á kross fjórum nöglum, tveim í hendur,
öðrum tveim í fætur, til hjálpar oss skírðum mönnum. Hann var særður á krossi
inu fimmta sári með spjóti eins ríðera, þess er Longinus heitir. Úr vors
Drottins sári rann bæði vatn og blóð. Það jarteinir í því, að vér erum í vatni
skírðir, en leystir með blóði Guðs. Hann lét önd sína á krossi, til þess að önd
ór sé lifandi ei og ei með Guði. Af því var Guð á kross negldur, að hann gaf oss
dæmi, hve hendur órar skulu vera negldar eða bundnar frá syndum í fjórum skautum
þessa heims, sicut krossinn er ferskeyttur. Af því tók hann á krossi dauða
heldur en á annan veg, að af trénu kom það epli, er þau Eva og Adamur átu
fyrboðið. Af því vóru fætur og hendur Drottins vors á tré negldar, að fætur Evu
og Adams gengu til afgerðar, en hendur þeirra tóku epli trés dauða. Hann reis
upp af dauða á þriðja degi eftir andlát sitt, fyr því að hann leysti oss frá
þremur hlutum, þeim er til hverrar syndar eru hafðir áður algjör verði, af
fjanda áminningu og manns fýst og ráðnum vilja. Guð vitraðist fyrst eftir píning
sína Maríu Magdalenu, sicut Gregorius sagði: " Af því byrlaði María Magdalena
lífsdrykk heiminum öllum, að Eva byrlaði dauðadrykk öllu mannkyni, þá er hún át
epli í Paradiso, það er henni var eigi lofað." Guð sté til himna inn fimmta dag
í gagndögum, til þess að vér stígim upp á dómsdegi til eilífrar dýrðar með Guði
almáttkum. Hann settist á hægra veg Guðs, föður síns á himnum. Nú hefi eg sagt
yður í nekkverjum orðum, hvað Guð hefir unnið til þess í sínum meinlætum, að vér
unnim honum um alla fram. En þá viljum Guði svo unna, ef vér gerum hans vilja á
hverri stundu lífs vors, en brjótum óra munúð ranga og höldum vel boðorð Guðs
öll. Vér skulum fyrláta öll þessa heims auðæfi heldur en hafna Guði. Og þeim mun
framar, að vér skulum heldur láta líf vort fyr Guðs sakar en hafna honum eða
hans boðorðum. Þá unnum vér Guði, sem boðið er, ef vér gerum svo, en eigi ella.
Það er oss mest nauðsyn, að vér leitim við, að vér sém búnir við andláti óru
ávallt hverja stund frá annarri, af því að vér vitum eigi, hvort vér tökum
öndina, síð er vér hrindim henni frá oss. Leiðum það athuga miklum, hvað vér
drýgjum á hverjum degi, hvort það sé að Guðs vilja eða í gegn hans boðorðum. Því
að annað tveggja er allt það er vér gjörum, til Guðs eða frá Guði ella, sicut
hann mælti sjálfur: " Sá er eigi er með mér, í gegn er sjá mér." Dómadags ógn
látum vér oss aldregi úr hug ganga og minnumst á það, að Guð mun koma skjótt að
dæma of allar þjóðir og munum þá taka slíkan dóm af Guði sem vér dæmum órum
misbjóðöndum nú í þessi veröld. Munu þá fara illir menn í helvítiskvalar
eilífar, en réttlátir menn í eilífa dýrð með Guði. En alls vér höldum nú hátíð í
minning lítillætis Drottins vors Iesu Christi og sancte Marie móður hans, þá
skulum vér varðveita lítillæti í allri atferð vorri. Því að þá stoðar oss að
halda hátíðir, ef vér samþykkjum líf vort við tíðina, þá er vér höldum. Því að
svo mælti Drottinn sjálfur: " Nemið ér að mér, því að eg em mjúklyndur og
lítillátur í hjarta." Færum vér og þá Guði turtura og dúfur, það er
einfaldleikur og hreinlífi hugar og líkams og kostgæfi bæna. Birti ástarlogi
hjörtu ór og brenni ljós góðra verka í höndum oss, svo að góð dæmi ór lýsi innan
musteri Guðs, það er kristinn lýð. Rennum vér á mót Kristi með ást og góðum
siðum, og löðum hann með miskunnarverkum til musteris hjarta vors og tökum við
honum með höndum réttrar trúu, að hann leiði oss inn í musteri dýrðar sinnar og
láti oss fara í þann frið og fögnuð, er vér megim án enda sjá þrifsemi Guðs,
sjálfan Drottin vorn Jesúm Krist, þann er með feður og helgum anda lifir og
ríkir per omnia secula seculorum. Amen. Þann tíma er stýrði guðs kristni
Anakletus páfi, en konungar voru yfir Noregi Magnús Sigurðarson og Haraldur
gilli, þá var fæddur í héraði því á Íslandi er Fljótshlíð heitir Þorlákur hinn
helgi, á bæ þeim er heitir að Hlíðarenda, á því ári sem Þorlákur biskup
Runólfsson andaðist. Eigi bar af því nöfn þeirra saman að hann væri eftir
Þorláki biskupi heitinn, heldur af því að sá er allt veit og öllu stýrir vildi
þá virðing gera Þorláks biskups hins fyrra að hans nafn væri jafnan elskað og
dýrkað af öllum þeim mönnum er síðan hefir auðið orðið að heyra og vita dýrð
hins sæla Þorláks biskups. Hefir almáttigur guð þá dýrð veitta nafni hins sæla
biskups, sem fyrr sagði Salómon hinn spaki að betra væri gott nafn en mikil
auðæfi en það var þá sannlega gott er helgað var undir heilagri skírn en blessað
síðan með biskuplegri tign. Hefir sá orðskviður í þessu sannast að það er spáð
er spakir mæla, að það nafn verður nú mörgum gulli betra þeim er á hann heita í
sínum nauðsynjum. Það sannast nú og eigi síður í þessu máli, sem í öðrum stað
segir heilög ritning, að betra er gott nafn en dýrleg smyrsl af því að nú ber
oft þá raun á að nú verður oftlega það skjótt grætt af ákalli hans nafns er
hvorki hefir áður mátt heilt verða af smyrslum né af lækningum þeim er menn hafa
áður með farið og til leitað. Faðir Þorláks var Þórhallur en móðir Halla. Þau
voru vinsæl og vel að sér. Hann var farmaður áður hann setti bú en hún var
fengsöm og forvitra. Þau voru bæði góðrar ættar og göfugra manna fram í kyn. En
það má nú auðsýnt vera að guð hefir það fagurlega við oss efnt er hann hét fyrir
munn Davíðs spámanns að blessað mundi verða kyn réttlátra manna og má sjá að það
hefir nú fagurlega fyllst og fram komið í lífi hins sæla Þorláks biskups.
Frændur Þorláks hinir nánustu voru réttlátir og ráðvandir, höfðu fjölskyldi
mikil en fjárhlut ógnógan. Þorlákur var þá ungur að aldri er þau brugðu búi sínu
faðir hans og móðir. Hann var ólíkur flestum ungum mönnum í sinni uppfæðingu,
auðráður og auðveldur í öllu, hlýðinn og hugþekkur hverjum manni, fálátur og
fályndur um allt, nýtur og námgjarn þegar á unga aldri. Hann nam saltara áður en
sundur skilja yrði börn móður hans og föður en lítið hafði hann bóknám annað í
fyrstu. En svo var hann þegar athugasamur á unga aldri að mörgum vitrum mönnum
fundust orð um hann. En þótt hann hefði eigi mikið nám á barnsaldri þá gekk
fyrir það í hans háttum sem hann hefði nálega allt það numið sem þá mátti honum
betur sama en áður. Hann þýddist eigi leika né lausung. Var hann vakur og vel
stilltur og lét þess snemma á kenna að hann mundi það heilræði þýðast vilja er
Davíð kennir í saltara, að maður skuli hneigja sig frá illu og gera gott, leita
friðarins og fylgja honum. Sem móðir hans sá af sinni visku með guðs forsjá hve
dýrlegur kennimaður Þorlákur mátti verða af sínum góðum háttum ef nám hans gengi
fram, þá réðust þau mæðgin í hinn æðsta höfuðstað í Odda undir hönd Eyjólfi
presti Sæmundarsyni, er bæði hafði höfðingskap mikinn og lærdóm góðan, gæsku og
vitsmuni gnægri en flestir aðrir, og heyrðum vér hinn sæla Þorlák það vitni bera
honum að hann þóttist trautt þvílíkan dýrðarmann reynt hafa sem hann var og
sýndi hann það síðan að hann vildi eigi hjá sér láta líða þau heilræði um sinn
meistara sem til gaf hinn sæli Páll postuli sínum lærisveinum, talandi svo til
þeirra þeim áheyrandum: " Verið þér eftirglíkjarar mínir sem eg er Krists," af
því að svo bar oft til þá er vér hældum hans háttum góðum að hann kvað það vera
siðvenjur Eyjólfs, fóstra síns, Sæmundarsonar. Gjörði hann það maklega þótt hann
virði hann mikils í sinni umræðu því að það var honum í að launa. Eyjólfur virði
Þorlák mest allra sinna lærisveina um það allt er til kennimannskapar kom af því
að hann sá af sinni visku og hans meðferð, sem síðar reyndist, að hann mundi
fyrir þeim öllum verða um það sem síðar segir. Þorlákur tók vígslur þegar á unga
aldri allar uns hann var djákn af Magnúsi biskupi en hann var þá fimmtán vetra
gamall er biskup andaðist. En því fóru vígslur hans skjótt fram að það fundu
yfirboðarnir að hann hugleiddi sjálfur og gætti í úthorn þess vanda er fylgdi
hverri vígslu þeirri er hann tók. Og svo skjótt sem fram fór nám hans og vígslur
þá lét hann til sín að fyrirboði koma með ráðinni staðfestu alla mannkosti þá er
vígslunum áttu til að heyra. Lét hann sér það í hug koma meðan nám var minna og
vígslur smærri er Ísidórus biskup mælir, spakur og heilagur, að bæði er
nytsamlegt að nema margt og lifa réttlega. En ef eigi má bæði senn verða þá er
enn dýrlegra að lifa vel. Hann gætti þess og þótt meir fylgdi lítillæti og
þjónkan hinum smærrum vígslum heldur en sæmd mikil veraldarvirðinga að hann hélt
öllum manndyggðum þeim er fylgja áttu hinum minna vanda þá er hann var hafiður á
hina hærri palla vanda og virðingar með hinum stærrum vígslum. Sú var þá hans
iðja er hann var á ungum aldri að hann var löngum að bóknámi en að riti oftlega,
á bænum þess í millum, en nam þá er eigi dvaldi annað það er móðir hans kunni
kenna honum, ættvísi og mannfræði. Þá er Magnús biskup var andaður þá var
nokkura stund biskupslaust í Skálholti og gerðist þá kennimanna fátt. Varð það
þá ráð manna að biðja Björn biskup til að gera vígslur á alþingi og lét hann að
bæn manna og var þá vígður til prests Þorlákur og margir aðrir kennimenn. En er
hann var prestur og hann tók sjálfur stjórn og forráð tíðagerðar, þá var það
brátt auðsýnt hve geyminn og gætinn hann mundi að vera um tíðir sínar og allt
það annað er honum var á hendi fólgið með þeirri vígslu er hann hafði þá fengið.
Hann fór þá enn lítillátlega með sínu ráði sem fyrr og tók sér þá hin fyrstu
misseri lítil þing fésöm og hafði þau nokkura stund og varð honum bæði gott til
fjár og vinsælda af því að nálega unni honum hugástum hvert barn er hjá honum
var. Hafa og þau mörg góð dæmi sótt hinn sæla Þorlák er sjaldgæt hafa orðið
mörgum öðrum að hann var þá bæði senn ungur og gamall, var ungur að aldri en
gamall að ráðum. Hann skrýddist þá enn á nýjaleik mörgum mannkostum og allra
mest þeim er Davíð kallaði kennimanninum í skyldasta lagi, að þeir skyldu
skrýðast hjálpræðum og réttlæti, og sýndi hann það síðan alla sína ævi að honum
varð það nálega aldrei afhent þá er til þurfti að taka og nutu þeir allir er
honum voru í nánd. En er því hafði nokkura stund fram farið og honum var þá og
gott til fjár orðið þá fýstist hann utanferðar og vildi þá kanna siðu annarra
góðra manna og fór hann af Íslandi og er ekki sagt af hans ferðum uns hann kom í
París og var þar í skóla svo lengi sem hann þóttist þurfa til þess náms sem hann
vildi þar nema. Þaðan fór hann til Englands og var í Linkólni og nam þar enn
mikið nám og þarfsællegt bæði sér og öðrum og hafði þá enn mikið gott það af sér
að miðla í kenningum sínum er hann var áður trautt jafn vel við búinn sem nú. En
er hann hafði sex ár af Íslandi verið þá vitjaði hann aftur til frænda sinna og
fósturjarðar og urðu honum fegnir frændur og fóstbræður og allir hans ástvinir
og móðir hans þeim mun fegnust og systur sem þeim var mest að langt en mest
niðurfall í ef nokkuð hefði tálmað hans tilkomu. Móðir hans fylgdi honum í
sífellu síðan er hann kom út en hann veitti ástsamlega ásjá systrum sínum,
Ragnheiði, móður Páls, er síðan varð biskup eftir Þorlák biskup, en annarri
Eyvöru, og hafði hann mjög langa skapraun af þeirra háttum, er eigi voru eftir
hans skaplyndi. En þó kom það til góðra lykta um síðir með guðs miskunn og góðu
tilstilli þeirra manna er hlut áttu í og góðvilja þeirra sjálfra. Hann var þá
með sama lítillæti eða meira er hann kom aftur úr sinni brottferð sem hann hafði
áður verið en eigi hafði hann sótt skart eða þessa heims skraut sem margur sá
annar er minni fremd og gæfu sækir í sinni brottferð en hann hafði sótt. Það er
og margra manna siðvenja að þeir búast þá vandlegar að vopnum og klæðum er þeir
koma út úr för og þeir koma í meira val um slíka hluti en þeim hafi áður til
gefið. En Þorlákur hafði sér að fararblóma lærdóm og lítillæti og marga góða
siðu þá er hann sá í sinni ferð með mörgum góðum mönnum, biskupum og öðrum
lærðum mönnum og ráðvöndum, þeim er enn eru nær komnir því sem fyrir öndverðu
hefir hafist guðs kristni og síðan magnast. Þorlákur var þá enn með frændum
sínum nokkura vetur og hafði þá mjög góðan fjárhlut með höndum. Og sá það margir
vitrir menn þeir hjá honum voru að hann var þá enn til margra hluta stórra og
góðra enn betur fallinn, þeirra er miklu varðaði, en áður hann fór brott. En er
eigi liðu langar stundir þá fýstu frændur Þorláks að hann skyldi staðfesta sitt
ráð nokkuð meir en þá var og vildu þeir helst að hann kvongaðist. Þóttust þeir
það sjá mega að hann var fémaður og forsjámaður mikill um flest. En guðs kristni
hefir lengi eflst og magnast og vaxið vandi lærðra manna fyrir boðorða sakir af
því að þá var eigi um það mjög vandað af yfirboðum þótt prestar fengi ekkna en
nú er það fyrirboðið. En þá voru þær konur svo í héraði er bestur kostur þótti í
vera er ekkjur voru. Nú varð Þorlákur að því ráði eggjaður og fór hann síðan og
frændur hans með honum á bæ þann er í Háfi heitir og ætlaði að biðja sér ekkju
þeirrar virðulegrar, er þar bjó, og var við þeim tekið þar forkunnar vel. En er
þeir tóku svefn eftir góðan beina á þeirri hinni sömu nátt þá sýndist Þorláki í
draumi maður göfuglegur yfirlits og með sæmilegum búningi og mælti: " Hvert
hafið þér ætlað hingað yðvart erindi," segir hann," ef þér megið ráða?" Þorlákur
svaraði: " Eg veit eigi að hverju verða vill," segir hann. Sá mælti er honum
sýndist í drauminum: " Veit eg," sagði hann," að þú ætlar þér hér konu að biðja.
En þú skalt það mál eigi upp láta koma af því að það mun eigi ráðið verða og er
þér önnur brúður miklu æðri huguð og skaltu öngrar annarrar fá." En er hann
hafði þetta mælt, þá hvarf hann frá honum að sýn en Þorlákur vaknar og var hann
þá svo frá horfinn þessu máli að hann bað sér aldrei konu þaðan frá. Fóru þeir á
brott og voru þau góðir vinir alla ævi síðan. En þeim þótti nokkuð kynlegt hví
hann var svo hverflyndur í þessu máli áður þeir vissu hvað til hafði komið en þá
kunnu allir vel er vissu. Eftir þenna atburð allan jafn saman þá kveiktist eigi
hugur hans til metnaðar þó honum væri vitrað af guði að hann ætlaði honum enn
æðri forlög en hans frændur hefðu til hugað og hann sjálfur samþykktist við
heldur tók hann sig þá því fastara í lítillæti eftir allra hinna bestu manna
dæmum að því lítillátari hafa allir verið sem þeir hafa hærra gengið í guðs
augliti eftir heilræðum almáttigs guðs er hann mælir svo að" hver sá er sig
lægir mun upp verða hafiður" og" nemið þér að mér því að eg er mjúkur og
lítillátur í hjarta mínu og munuð þér finna hvíld öndum yðrum." Og þá er þann
veg hafði eigi lengi fram farið þá lýstist brátt yfir hvað honum bjó í skapi. Í
þann tíma var fyrir bæ, er í Kirkjubæ heitir á Síðu, ágætur kennimaður sá er
Bjarnhéðinn hét og var hinn dýrlegsti maður að alþýðu dómi. Hann var vitur maður
og vinsæll, ör og mjög orðfær, linur og lærður vel. En er hvor þeirra frá til
annars þeirra Þorláks þá gerði hvorn þeirra fúsan til samvistu við annan og lét
guð það eftir þeim sem hann er vanur að láta réttar fýstir eftir ráðvöndum
mönnum og fór þá að vistafari Þorlákur í Kirkjubæ og var þar sex vetur í samt og
fengu þeir það þá reynt er guð segir svo: " að ok mitt er sætt en byrður mín er
létt." Var þá bæði að eykirnir voru sterkir fengnir undir okið enda báru þeir
léttlega af því að þeir tóku þá nálega allan vanda að bera fyrir því fólki öllu
er þau héruð byggðu er þeim voru nálæg. Skiptu þeir og svo við sína undirmenn að
þeir tóku af þeim þungar byrðar er á þá höfðu lagst af mótgerðum og meinmælum
við guð og góða menn, en eftirlæti við fjandann, en lögðu á þá í staðinn guðs
byrðar, léttar og linar, í hógbærum skriftum og auðveldum yfirbótum. Drógust
þeir merkilega þau nöfn undir er almáttigur guð kallaði sína postula, ljós þessa
heims, því að þeir lýstu líknarbraut til eilífra fagnaða bæði með ágætlegum
kenningum orða og dýrlegra dæma. Mátti það sjá á hversdagslegum þeirra aðferðum
að þeir urðu sjaldan afhuga því er guð mælti til sinna lærisveina: " Lýsi ljós
yðvart fyrir mönnum," sagði hann," að þeir nemi yðrar aðferðir góðar. Dýrkið þér
föður yðvarn þann er á himnum er." Svo sýndist þeim er ásamt voru við þá sem
nálega væru öngar þær stundir er eigi mætti nokkuð það af þeim hafa er gæði voru
í. Voru þeir og svo samlyndir og samþykkir að góðu, sem Lúkas segir af guðs
postulum, að svo mátti þykja sem þeir hefðu eitt hjarta og eina önd. Fór það þá
víða um héruð hversu ólíkir þeir þóttu flestum mönnum vera í sínum framferðum.
Var það þá þegar vitra manna mál að hvergi mundi vera vænna til að leita en þar
þótt mann þyrfti að ráða til hins mesta vanda á Íslandi og var það eigi misséð
að því sem síðar reyndist. Fyrir þeim bæ í því héraði, er annar var bestur, réð
sá maður er Þorkell hét, auðigur að fé en spakur að mannviti. En er hann tók
nokkuð að eldast, en átti enga allnána frændur til erfðar eftir sig, þá gæddi
hann sína frændur með auðæfum en frelsti sér þann fjárhlut til forráða, er eftir
var, mikinn og fríðan. Hann lýsti þá yfir því að hann vildi Krist kjósa og hans
helga menn sér til erfingja alls þess fjár er þá var eftir og vildi reisa
kanokasetur í Þykkvabæ. En það mál var vant að semja í fyrsta sinni og leitaði
hann af því það fyrst til að fá er vandast var, manninn þann er regulu mætti
setja þá er þeir menn skyldu hafa er þar vildu til hreinlífis ráðast. Hann fór
þá í Kirkjubæ og skoraði á Þorlák að hann réðist til en hann lét það ekki
alltorsótt við sig vera af því að hann hafði það áður í hug sér haft að hafna
heimi og ráðast undir regulu eftir orðum almáttigs guðs er hann kallar öngan að
fullu mega vera sinn lærisvein nema hann láti alla sína eign fyrir guðs sakir og
þjóni honum þá síðan með hreinum hug. En þó leitaði hann eftir við Bjarnhéðin
prest hversu honum mætti það í skap falla eða hve ráðlegt honum sýndist að hann
játaðist undir þann vanda er hann var beiddur. En Bjarnhéðinn sagði svo að honum
mundi sá dagur mikill þykja, er Þorlákur réðist úr Kirkjubæ að vistafari, en þó
lést hann eigi þess nenna mjög að letja er hann sá margra manna hjálp við
liggja. Var þá síðan staður settur í Þykkvabæ að ráði og forsjá Klængs biskups
og allra héraðsmanna og síðan réðst Þorlákur þangað og var þar þá sett
kanokasetur. En þann dag er Þorlákur fór á brott alfari úr Kirkjubæ þá leiddi
alþýða manna hann úr garði og þótti öllum mikið fyrir að skiljast við hann. En
er Bjarnhéðinn kom heim þá sá hann í rúm Þorláks og mælti með alhuga miklum,
sagði þar það rúm vera er aldrei mundi síðan jafnvel vera skipað ef hann skipaði
eigi sjálfur. Var sú og Þorláks umræða alla ævi síðan, er bæði var í gæfa
staðnum og þeim er fyrir réðu, að hann hefði aldrei sínu ráði jafnvel unað sem
þá sex vetur er hann var í Kirkjubæ og hefir mörg stór virðing til þess staðar
lagst og var sjá mikil af því að það má líklegt þykja að þar muni best að flestu
verið hafa er hann undi sér best. Þá var Þorlákur vel hálffertugur, er hann
réðist í Ver, og var þar sjö vetur. Kanokavígslu tók hann fyrst og var þá í
fyrstu príor settur yfir þá kanoka er þar voru og samdi hann þegar svo fagurlega
þeirra líf að á því lék þá orð vitra manna að þeir hefðu hvergi jafngóða siðu
séna þar er eigi hafði lengur regululíf saman verið en þar. En eftir það vígði
Klængur biskup Þorlák til ábóta í Veri og tók hann þá af nýju merkilega stjórn
að hafa yfir þeim bræðrum er hann var yfir settur. Hann bauð þeim að halda ástúð
og samþykki sín á milli og tjáði það fyrir þeim hve mikið í keyptist er sonur
guðs segir svo, að hvar sem saman safnast tveir eða þrír í hans nafni að hann
mundi þeirra á millum vera. Var hann um allt hinn siðvandasti fyrir þeirra hönd,
enda var þeim hversvetna vel fengið. Halla, móðir Þorláks, var með honum alla
æfi meðan hún lifði en hann hafði fengið fé systrum sínum báðum áður hann réðist
undir reguluhaldið. Var hann ástsamur sínum öllum frændum, þá sem áður, en
andlegur faðir öllum þeim er hann var yfir skipaður. Hann bannaði bræðrum
flökkur og farar allar þær er eigi bar nauðsyn til en bauð þeim að þeir skyldu
sem jafnlyndstir vera að góðum hlutum í sinni þjónustu eftir því sem Páll
postuli hefir kennt í sínum pistli. " Biðjist þér fyrir," sagði hann," án afláti
og gerið guði þakkir í öllum hlutum." Segir svo og sjálfur guðs son að sá er
hver hólpinn er hann staðfestist í góðu verki allt til enda lífs síns. Bauð hann
þeim vandlega þögn að halda, þá er það var skylt, en hafa góða munnshöfn þá er
málið var leyft. En að orðum Páls postula spilla ill mál, segir hann, góðum
siðum. Má það og sjá hve skylt vera mun í því lífi að halda sig frá heimlegum og
illum orðum ef þó skal rangt þó gott sé mælt, þá er skylt að þegja sem Davíð
segir í saltara: " Lítillátur er eg," sagði hann," og þagða eg yfir góðum
hlutum." Því þóttist hann lítillátur að hann var jafnan fúsari að mæla gott en
illt og bast hann þó oft hvorstveggja fyrir guðs sakir. Menn fóru til
kanokaseturs Þorláks ábóta úr öðrum munklífum eða reglustöðum, bæði samlendir og
útlendir, að sjá þar og nema góða siðu og bar það hver frá, er þaðan fór, að
hvergi hefði þess komið að það líf þætti jafn fagurlega lifað sem þar er
Þorlákur hafði fyrir séð. Þá hið fyrsta fundu það margir menn að þar var til
mikils góðs að sjá er hann var, fyrir gæsku sakir, þess er aðrir höfðu eigi föng
á þvílíkt af sér að miðla. Margir gengu þeir heilir af hans fundi þá er hann
veitti þeim blessan og yfirsöngva er með ýmsum meinum komu á hans fund. Margt
bar það annað honum til handa er margir virðu þá þegar til jarteina. Sá atburður
varð, þá er hann var þar staddur, að eldur kom í hús en þá er Þorlákur kom til
og blessaði, þá slokknaði eldurinn. Ef fénaður sýktist, þá batnaði ávallt við
hans yfirsöngva ef lífs var auðið. Vatnsvígslur hans voru merkilegar svo að bæði
fékk bót af menn og fénaður. Ef vatni því var dreift yfir fénað er Þorlákur
hafði vígt þá grandaði því nálega hvorki sóttir né veður eða dýr. Ef mýs gerðu
mein á mat eða klæðum þá kom fall í þær eða hurfu allar af vatninu ef því var
yfir stökkt og færu þeir svo með öllu sem hann lagði ráð til. Fór vatnið þá
þegar um öll nálæg héruð en um allt Ísland, síðan er Þorlákur varð biskup, af
því að menn þóttust hvervetna bót á finna um það sem þá bar mesta nauðsyn til.
En þó fóru vitrir menn varlega með þeirri umræðu að kalla það berar jarteinir
eða þýða það einkanlega hans heilagleik því að svo mælir heilög ritning: " Eigi
skaltu lofa mann í lífi sínu. Lofa hann eftir lífið og mikla hann eftir umbun
lífsins." Og er af því svo mælt að það má gerast að ábyrgð bæði þeim er það mæla
fyrr en lok ævinnar eru vituð til fulls og það kann og vera að þess hug sjálfs
lokki sú umræða til nokkurs metnaðar. Og má nú það sjá hversu því er ráðið er
menn hafa þeim heilræðum fylgt í þessu máli að fáir lofuðu hann of mjög í lífinu
en leita nú að lofa hann og dýrka á allar lundir, sem föng eru á, er þér vitið
dýrð hans og heilagleik. Sem ráð og líf hins heilaga Þorláks skein með slíkum
blóma síns hreinlífis og gæsku og fagurlegrar forsjá annarra ráðs, sem nú var
frá sagt, þá lét almáttigur guð til þess rýma, sem hann hafði áður fyrir hugað,
að hans vegur skyldi magnast og vaxa úr því sem þá var. En það varð með þeim
hætti að þá er Klængur biskup gerðist mjög aldri orpinn þá tók hann vanheilsu
mikla, opnuðust fætur hans og gerðist hann þá mjög vanfær til síns embættis
fyrir vanheilsu sakir. En hann hafði þá leyfi þegið af Eysteini erkibiskupi til
þess að maður væri til biskups kosinn eftir hann. Fór Klængur biskup til
alþingis þá og sótti að vini sína að maður yrði ráðinn til utanferðar og voru þá
lagðar stefnur til. Það sama sumar fór til alþingis svo sem sendur af guði
Þorlákur ábóti fyrir þær sakir er honum þótti nauðsyn til bera af því að hann
var aldrei vanur heiman að fara nauðsynjalaust. Þá er umræða tókst um þetta mál,
þá voru þrír menn undir kosning nefndir, þeir er best þóttu til fallnir af
öllum, og var einn af þeim Þorlákur ábóti. Annar ábóti hét Ögmundur, hinn mesti
skörungur. Þriðji var prestur er Páll hét, lærdómsmaður mikill og hinn mesti
búþegn. Bar það fagurt vitni hverjum þeirra að þess fýstist hver mest er
kunnastur var. En þess kenndi að um Þorlák að hann hafði sig eigi mjög upp hafið
í metnaði þeim er sjálfvirðing heitir og hrósaði hann meir góðgerningum sínum í
guðs augliti en manna og kostgæfði hann enn meir að vera afbragð annarra manna í
sinni gæsku en sýnast svo fyrir augum skynlítilla manna. Og varð svo af því að
mörgum þótti sér hann ókunnastur þeirra, er þá voru í vali, og var það af því
vorkunnlegt að hann hafði mörgum mönnum verið eigi allnálægur að héraðsvistum og
heimili. Þorlákur var fámálugur á þeim fundi en margir voru aðrir fjölorðir þeir
er þessi stórmæli horfðu miður til handa en honum. Var þá eftir leitað við
Þorkel Geirason, er reyndur var að réttyrði en kunnast Þorláks ráð af vitrum
mönnum og göfgum, hver skörungur Þorlákur væri eða hve mikill orðamaður hann
væri. En Þorkell svaraði: " Meir kostgæfir Þorlákur," segir hann," að gera allt
sem best en mæla sem flest." Þau svör féllu mönnum vel í skap og lögðu margir þá
þegar meira ástarhug til Þorláks er þeir heyrðu svo verðlegan vitnisburð hans
hátta af svo vitrum manni og vel stilltum. Urðu þau málalok að kosningur var
lagður undir Klæng biskup að hann skyldi kjósa af þeim er í vali voru. En hann
kaus Þorlák til utanferðar og að taka biskupsvígslu eftir sig og þann vanda
allan er því fylgdi. Herra Þorlákur ábóti fór af þingi aftur í kanokasetur sitt
en bað Klæng biskup að hann skyldi hafa forráð stóls og staðar þau misseri. En
þá gerðust fjárhagir óhægir í Skálholti. Urðu afvinnur miklar en tillög lítil.
Var hann eigi fær til yfirfarar og tókust af allar gjafir og mátti þá eigi lengi
svo fram flytjast öll misseri að eigi þyrfti þá stórra viðfanga. Eftir jól voru
menn sendir úr Skálholti eftir biskupsefni og fór hann austan á langaföstu og
með honum Jón Loftsson er þá var mestur höfðingi á Íslandi og komu þeir til
staðarins í Skálholt hálfum mánaði fyrir páskir og var þar Gissur Hallsson
fyrir. Þar voru og aðrir menn þeir er biskups vinir voru og forsjámenn héraðsins
voru. Tók þá Þorlákur við forráðum staðarins og var þá þegar mikil skuld ger til
þeirra nauðsynja er búið þurfti að hafa. Hann hafði þá þegar mikla skapraun bæði
af viðurvist manna og öðrum óhægindum þeim er hann átti um að vera og bar hann
þær allar þolinmóðlega. Klængur biskup lá í rekkju með litlum mætti og Þorlákur
var þá í Skálholti af því að menn vildu eigi að hann færi utan fyrir sakir
ófriðar þess er þá var millum Noregs og Íslands, er málum var ósætt þeim er
gerst höfðu landa í millum af vígum og fjárupptektum, og dvaldi hann það um
nokkurra vetra sakir. En er Klængur biskup andaðist og að því kom er honum þótti
nauðsyn til að eigi væri lengur biskupslaust í Skálholti en þá hafði verið, þá
lét hann eigi lengur letjast utanferðar. Kom það fyrir ekki þótt hann væri
lattur utanferðar fyrir ófriðar sakir. Hann tók til orða Pálsmessu postula: "
Eigi skulu þér skelfast við ótta vondra manna," sagði hann. Var þá síðan utan
tilbúinn og vildi hann bæði hafa lítið fé að því sem aðrir hafa haft og eigi
mikið föruneyti og greiddist vel um hans ferð uns þeir komu við Noreg. Þá er
Þorlákur electus kom á fund Eysteins erkibiskups, þá tók hann við honum
forkunnar vel og lét hann það brátt vitað vera að hann vildi allt leggja það
blíðlega til af sinni hendi er hann þóttist skyldur til en hann vildi honum eigi
ellegar biskupstign gefa nema samþykki konungs væri til. Þeir höfðu þá ríki yfir
Noregi feðgar, Magnús konungur og Erlingur jarl, faðir hans, og tóku þeir
þunglega öllu Þorláks máli og komu þaðan hót fyrir hægindi að hvorki mundi óhætt
fé né mönnum. En Þorlákur lét sér lítið um það finnast og sýndi þar sinn alhuga
vera allan sem Davíð kennir í saltara að betra sé guði að treystast en
höfðingjum og lét hann þetta af því hjá sér líða. En erkibiskup þóttist sitja í
miklum vanda er hann vildi hvoratveggja elska og vildi hann þess gæta er Páll
postuli kennir í sínum pistli: " Óttist þér guð," segir hann," en vegsamið
konung." Mátti það og á öllu sjá að hann vildi hér hvorstveggja vandlega gæta í
þeirra máli. Bar erkibiskup þá boð á millum þeirra og aðrir góðgjarnir menn og
kom þar að konungurinn og jarlinn samþykktu því að Þorlákur tæki biskupsvígslu
og gerðist þá vingunarsvipur þeirra á milli og gáfust þeir gjöfum áður þeir
skildu. Og hafði Sverrir konungur það oft uppi, er bæði var merkur í máli og
spakur að mannviti, að þeim feðgum hefði þá allir hlutir léttast gengið er
þeirra var vingan á milli og Þorlákur var þar í landi, bæði í sóknum og nálega
velflest annað. Þá var Þorlákur vígður til biskups af Eysteini erkibiskupi á
dögum Alexandri páfa þrem náttum eftir píningardag Péturs postula. Við þá vígslu
var Eiríkur Stafangursbiskup er síðan var erkibiskup í Þrándheimi eftir Eystein
erkibiskup. Hinn þriðji var við vígslu Þorláks biskups Páll Björgvinjarbiskup,
mikill skörungur og vinur Þorláks biskups alla ævi síðan. Þorlákur biskup var
skamma stund hjá erkibiskupi síðan hann hafði vígslu þegið af því að hann vissi
gerst hve skjótt þurfti tilkomu hans til Íslands og þeirra sauða er hann var
yfir skipaður. En er Þorlákur biskup var skildur að samvistu við erkibiskup þá
spurðu þeir biskuparnir hversu honum hefði þokkast Þorlákur biskup. Hann sagði
svo að hann þóttist öngan biskup þann hafa vígt er honum þótti jafngerla með sér
hafa alla þá mannkosti er biskupum er skylt að hafa, sem Páll postuli segir í
pistli sínum þeim er hann sendi Tito: " Biskup hæfir að sé," sagði hann,"
lastvar og lærður vel, dramblaus og drykkjumaður lítill, ör og óágjarn, skýr og
skapgóður, góðgjarn og gestrisinn, réttlátur og ráðvandur, hreinlífur og
hagráður, tryggur og trúfastur, mildur og máldjarfur, ástsamur við alþýðu en
ávítsamur við órækna." Og má sjá að það er heilags manns að vera með þeim hætti.
" Má eg yður svo nokkuð segja helst hve viturlegir mér hafa virst hans hættir,"
sagði erkibiskup," að eg myndi þvílíkt kjósa mitt lífsdægur hið efsta sem eg sá
hans hvert." Og má nú það sjá hve vitur og glöggsýnn hann hefir verið um ráð
hins sæla Þorláks biskups. Sem sumraði réðst Þorlákur í skip og létu í haf með
sitt föruneyti og varð vel reiðfara og tóku þeir þar höfn sem þeir mundu kjósa
og kom biskup heim í Skálholt næsta dag fyrir Laurentiusmessu. Menn urðu
stórlega fegnir hans tilkomu og tók hann þá þegar að hafa stillilega stjórn á
þeim hlutum er til hans komu með röksamlegri ráðvendni. Hann hélt þó nálega í
öllu kanoka reglu, því er hann mátti við koma, þá er hann var biskup orðinn,
bæði í klæðabúnaði, í vökum og föstum og í bænahaldi. Hann tók að semja þá af
nýju heimamanna siðu og híbýlaháttu þá er þar héldust um hans daga vel í mörgu
lagi. Þorlákur biskup lagði mesta ást og elsku á presta þá og kennimenn er
siðlátlega lifðu og sínar vígslur varðveittu nokkuð eftir ákveðnu og virði þá
alla sæmilega og setti þá sællega að því sem föng voru á. En þá lærða menn er
miður gættu siðlætis og sínar vígslur varðveittu óvarlegar minnti hann á með
blíðlegum boðorðum betur að gera og snúa sínu ráði áleiðis og annarra, þeirra er
þeir áttu að ábyrgjast. En þá er eigi skipuðust við mjúkar áminningar ávítaði
hann með stillilegum stríðmælum og hógværum hirtingum svo sem Páll postuli
kenndi Tímoteo: " Vara skaltu og biðja og ávíta með allri þolinmæði og læringu."
Hann hugði vandlega fyrir staðareign og setti þá menn ávallt fyrir til
fjárforráða er hann mætti frjálsastur vera sjálfur frá þeirri önn, en þó drægist
fram fjárhlutur staðarins eftir því sem föng væru á, þess er þó væri til alls
haft er hafa þurfti. En svo hafði hann viturlega stilling á um fjárhagi að allir
menn vitrir höfðu þá þegar á máli hve gott umstilli hann þótti um alla hluti
hafa. En svo mikla stund sem hann lagði á um þá tilskipan, er til auðræða kom,
að það færi allt að bestum háttum, þá lagði hann á það þó mestan hug er til
kirkjunnar kom og kennimönnum væri allra hluta sem best fengið. Það fylgdi og
þar með að hann vandaði og fyrir kennimönnum þjónastugerð alla og kenndi þeim
ástsamlega allt embætti það er þeir voru skyldir að fremja með sínum vígslum.
Hann heimti saman lærða menn fyrir hinar hæstu hátíðir heima í Skálholti og
sagði þá hvað hver skyldi að gera, þess er allt yrði fagurlega framið í guðs
augliti það er þeir voru skyldir til. En svo mjög sem hann vandaði fyrir öðrum,
þá gerði hann sjálfur allt best að svo að nálega kunnu það allir skilja frá
öðrum flestum lærðum mönnum hve ágætlega hann framdi í guðs augliti alla
þjónastu er yndi var í á að sjá og heyra til. Þorlákur biskup kenndi oft
kenningar og var það af því mikil mannraun að honum var málið stirt og óhægt en
svo voru orðin sæt og vel saman sett að ávallt mátti þeim það í hug koma, er
hans kenningum hlýddu, sem Davíð segir í saltara, að" sætari eru mál þín,
drottinn, í kverkum," segir hann," heldur en seimur og hunang í munni mínum."
Þau hin sömu bar Þorlákur biskup fram guðs mál með svo fögrum dæmum síns lífs að
þau máttu í einskis manns lífi honum samtíða jafndýrleg finnast. Þorlákur biskup
vakti löngum um nætur þá aðrir sváfu og baðst fyrir rækilega að hann skyldi það
öðlast er guð mælti: " Sæll er sá þræll," segir hann," er drottinn finnur
vakanda þá er hann kemur að vitja hans." Er það og ákveðið í guðs boðorðum er
hann mælir svo sjálfur: " Vakið þér," segir hann," því að þér vitið eigi á
hverri tíð drottinn kemur." Og bar svo raun á að Þorláki mundi þær tíðir sjaldan
úr hug ganga af því að það hefir honum nú fram komið, sem guð hét þeim er oft
urðu fundnir í skynsamlegri vöku, að hann mundi setja þá yfir alla góða hluti
sína eftir þetta líf. Heilagur Þorlákur biskup fastaði mjög, þá er hann var
heima að stóli sínum, og minntist hann á það í því, er drottinn sagði sjálfur í
guðspjalli, að það væri sumt kyn fjanda freistni að eigi mætti sigra nema með
föstu og bænahaldi og lét hann því það saman fara í sínu lífi að hann vildi yfir
alla fjanda freistni stíga. Hann huggaði þá er áður voru hryggir og tjáði það
fyrir þeim, er drottinn sjálfur mælti, að þeir séu sælir er nú sýta og þeir munu
sjálfir síðar huggast og í öðru guðspjalli er hann mælti við postula sína: "
Hryggð yðar mun snúast í fagnað," segir hann. Þorlákur biskup samþykkti þá og
sætti er áður voru reiðir og sundurþykkir og sagði þeim það, sem sagt var og
satt er, að reiðin már mjög réttsýni manna meðan hún fylgir, sem Páll postuli
segir, að eigi á saman réttlæti guðs og reiði mannsins og í öðrum stað: "
Sigrastu eigi af illu heldur sigraðu illt með góðu." Það er að sigra reiðina með
þolinmæði og gæsku. Þorlákur biskup sá oft á helgar bækur og las yfir helgar
ritningar af því að hann gleymdi eigi því er Jón postuli mælir í sinni bók: "
Sæll er sá er les og heyrir orð þessarar bókar og varðveitir þá hluti er á henni
eru ritaðir." Hann kenndi oft klerkum bæði bækur að lesa og annað nám það er
þeim var nytsamlegt. Sá hann hve mikil nauðsyn á var gott að kenna sem Davíð
segir í saltara: " Komið þér, synir, og hlýðið mér en eg mun kenna yður hversu
guð skal óttast." Jafnan var hann að riti og ritaði ávallt helgar bækur eftir
dæmum Páls postula er hann sagði í sínum pistula: " Eigi ritum vér yður aðra
hluti en þá er yður er mest þörf að lesa og að vita." En hvað sem Þorlákur
biskup hafðist að annað þá voru hans varar aldrei kyrrar frá guðs lofi og
bænahaldi því að hann hugleiddi það er Jakob postuli segir í sínum pistula að
mikið má fyrir guði sífelld bæn réttláts manns. Hefir og mikið stoðað hans
bænahald, bæði honum og mörgum öðrum. Biskup var linur og mjúkur í öllum góðum
ráðum og heilráður um allt er hann var að sóttur. Hefir hann það nú og öðlast er
guð hefir heitið þeim er þann veg væru lyndir er hann mælir í guðspjallinu: "
Sælir eru mjúklátir því að þeir munu öðlast eilífa jörð." Þorlákur biskup söng
hvern dag messu bæði sér til hjálpar og öðrum og minntist í sífellu píningar
guðs sonar og hefir hann nú því fagurlegri umbun tekið fyrir sína þjónastugerð
sem hann framdi oftar það embætti og merkilegar en flestir aðrir. Hann lagði
mikla stund á að elska fátæka menn. Klæddi hann kalna en fæddi hungraða og var
það auðsýnt að honum gekk það sjaldan úr hug hvað fyrir höndum er á dómsdegi,
hve mjög það er kallað að á hirti ríði hversu til fátækra manna var gert í þessu
lífi. Það lagði hann og við um það fram, sem flestir góðir menn hafa gert áður,
að hann lét kalla saman fátæka menn fyrir hinar hæstu hátíðir, tólf eða níu eða
sjö, og kom til leynilega að þvo fætur þeirra og þerrði síðan með hári sínu og
gaf hverjum þeirra nokkura góða ölmusu áður á brott færi og gjörði hann heldur
svo að guðs dæmum en manna er fyrr þó fætur postula sinna og lét síðan pínast
til lausnar öllu mannkyni. Mælti og svo sonur guðs þá er hann hafði þvegið fætur
postula sinna: " Gjörið þér eftir dæmum mínum þeim sem nú geri eg við yður." Lét
af því hinn sæli Þorlákur biskup fótaþvottinn fara fyrir miskunnargjöfinni. Eigi
máttu og hans ástvinir og trúnaðarmenn yfir því þegja eftir andlát hans er þeir
þóttust gerla vita að hann hafði þá leynda hluti með sér í meinlætum og
góðgerningum er hann trúði öngum til að vita, sem guð býður, að eigi skuli vita
hin vinstri hönd hvað hin hægri gerir. Þorðu og eigi það ástvinir biskups síðan
berara að gera er hann vildi sjálfur svo leynt vera láta. Þorlákur biskup var
oft vanur að hafa ræður við góða menn og siðláta og kynna sér svo þeirra siðu og
styrkja þá í sínum heilræðum að þeir mættu haldast í sinni gæsku. Hann hélt og
mikinn vörð á þeirra manna ráði er eigi gættu sinna glæpa að leiða þá frá röngum
girndum og kalla þá aftur til leiðréttu síns máls þó áður hefði eigi vel til
gæst. Því að það mælti Drottinn: " Eigi vil eg dauða syndugs manns," sagði
hann," heldur vil eg að hann snúist til mín og lifi." Sýndi þetta hinn sæli
Þorlákur biskup öllum þeim er iðrast vildu sinna annmarka og ef þeir vildu hans
ráðum fylgja, varð hann þeim feginn og líknaði þeim linlega með léttbærum
skriftum eftir því sem sagði spámaður guðs að á hverju dægri er maður vildi til
guðs snúast að hann mundi þá lifa góðu lífi en deyja eigi illum dauða. En þá, er
eigi vildu áleiðis snúast við hans blíðar umræður og eigi fyrirlíta sína vanhagi
við hans stríðmæli, þá forboðaði hann suma en bannsettisuma eftir því sem
Kristur bauð lærisveinum sínum: " Hirta skulu þér bræður yðra ástsamlega en ef
eigi láta hirtast þá leiðist þér þá sem villumenn eða heiðingja." Hann bar
þolinmóðlega meingerðir manna en harmaði mjög vanhagi manna en samþykktist
aldrei við siðleysur vondra manna því að hann var þess fús að heyra það er guð
mælir: " Sælir eru þolinmóðir því að þeir munu kallast synir guðs." Honum þótti
ill óhlýðni manna fyrir því að hann græddi andarsár sinna undirmanna svo sem
Páli postula var gefið við guðs kristni á sínum dögum að öngum manni var það til
meins eða angurs að eigi þóttist hann allra þeirra meina á sér kenna fyrir ástar
sakir við þá. Heilagur Þorlákur biskup neytti svo þess stjórnarveldis, er honum
var gefið í sinni vígslu, að binda og leysa af guðs hálfu ráð manna að vitrum
mönnum og réttlátum sýndist jafnt hvors tveggja gætt vera að þar fylgdi aldrei
æsingur né vanstilli, enda var hann og aldrei í því svo slær né linur þó torsótt
væri að eigi mætti það meir meta til mjúkleiks og miskunnar þó hann biði margra
lengi ef rétt virðing væri á. Lét hann sér það oft í hug koma, sem Davíð segir,
að drottinn elskar miskunn og réttlæti en gefur af sér dýrð og mildi. Þess er og
að geta er Þorlákur biskup elskaði þann stað mest, þegar er Skálholt leið, er
hann hafði áður prýddan með sinni aðvist. Hann vígði til ábóta í Veri Guðmund
Bjálfason, góðan mann og réttlátan, mildan og metnaðarlausan. Þorkell Geirason,
er fyrr var getið í þessu máli, réðst þar undir reguluhald og hélt vel meðan
hann lifði og andaðist á hinu níunda ári biskupsdóms Þorláks biskups. Um daga
Þorláks biskups var í lög leitt að halda heilagt Ambrósíusdag og Cecilíudag og
Agnesardag og að fasta náttföstur fyrir postulamessur og Nikulásmessu. Hann bauð
ríkt að halda frjádagaföstu svo að öngan skyldi tvímælt eta rúmhelgan nema þann
einn er í páskaviku er. Hann hélt svo ríkt sjálfur frjádaga að hann át alla
þurrt ef hann var heill en hann var svo linur og hægur í því þá er hann var
sjúkur að hann át hvítan mat á imbrudögum og frjádaga, ef hann var þess beðinn,
og gaf þau dæmi þeim mönnum er nú vilja slíka hluti svo gera sem von er að best
sami í guðs augliti. Þorlákur biskup var sjúkur í sínum biskupsdómi þá er
jóladag bar á frjádag og var hann þá máttlítill og bergði hann þó kjöti þann dag
og sýndi þau dæmi af sér að svo var betur gert. Hann lagði á það mikla stund að
halda þeim mönnum saman er tengdir voru helgum hjúskap, en lagði þeim mönnum
þunga hluti á hendur í fégjöldum og skriftum er af því brugðu stórum. Þótti
honum sem guði mundi í því mest mótgjörð ef það eftirlæti er hann hefir mest
veitt mönnum þessa heims hluta og gert það fyrir ástar sakir og miskunnar sinnar
og girndar mannanna rétt og blessað sem höfuðsynd er ellegar, ef það var
herfilega hneist og ranglega raskað. En þau fé, er menn guldu fyrir vanhagi
sína, lét hann aldrei koma við annað fé heldur lagði hann það til þess að þau
hjú, er vel voru saman og félaus voru, mættu þá heldur saman vera en áður og
yrði þeim það nokkuð til skjóls og yfirbóta sinna óráða er féin höfðu látið.
Þorlákur biskup rauf þau ráð öll á sínum dögum sem hann vissi að ólögum ráðin
vera, hvort sem hlut áttu í meiri menn eða minni. Eigi varð hann við suma menn
né höfðingja með öllu samhuga því að hann samþykkti það eitt við þá er vel
samdi. Þótti honum það miklu meira niðurfall guðs kristni ef göfgum mönnum
gáfust stórir hlutir yfir. Virði hann og við þá eigi meiri vorkunn að hefta sig
eigi að óhlýðnum hlutum er áður höfðu bæði mikið lán af guði í auðæfum og
mannvirðingum. Nú er að segja af hversdagsháttum hins sæla Þorláks biskups, hve
jafnlyndur hann var í góðum hlutum. Hann mælti aldrei það orð er eigi kæmi til
nokkurrar nytsemdar ef hann var að því sóttur. Hann var svo var í sínum orðum að
hann lastaði aldrei veður, sem margir gera, og önga þá hluti er eigi voru
lastandi og hann sá að eftir guðs vilja voru. Hann langaði til öngra dægra. Hann
kvíddi öngum mjög nema alþingi og imbrudögum. Af því alþingi að honum þótti
margur maður þar verða villur vega um sín málaferli, sá er mikils var virður og
honum þótti mikið við liggja, en af því imbrudögum að honum þótti það
ábyrgðarráð mikið að vígja menn er til þess sóttu langan veg og hann sá þá mjög
vanfæra til, bæði sakir lítils lærdóms og annarra hátta sér óskapfelldra. En
hann nennti þó varla að níta, bæði sakir fátækis þeirra sjálfra og fyrir sakir
þeirra manna er þeim höfðu kennt eða sínar jarteinir höfðu til sent. En sagði
hann hverjum þeirra greinilega hvað hverri vígslu fylgdi til vanda og fal þeim
sjálfum ábyrgð á hendi og þeim er þá sendu til. Þorlákur lét oft kenna kenningar
af því að hann sá það, þótt eigi yrði oft hlýtt svo skynsamlega sem skyldi
bóksögum, að þó dvaldi það þá ónýtar gerðir fyrir mörgum mönnum. Hann var svo
jafnlyndur í föstum sínum þá hann var heima, en í vökum og bænahaldi hvort sem
hann var heima eða eigi, að til hins sama var ey að ætla. Hann neytti svo lítt
fæðslu að eigi mátti annað líkara þykja en hann myndi þá oftar við skiljast er
honum þótti mest fyrir. Svo var honum um drykk farið að aldrei mátti finna að á
hann fengi þó hann hefði þess kyns drykk. En hann var svo drykksæll að það öl
brast aldrei er hann blessaði og hann signdi sinni hendi þá er gjörð skyldi
koma. Hann var svo óvandlátur og vinveittur að þeim veislum, er drykkur var, að
hann sæmdi við allt það er eigi samdi illa. En þá er Þorlákur biskup drakk vatn
eða óáfenginn drykk þá fór hann svo stillilega með og svo mikilli bindandi að
hann saup á þrjá sopa eða fimm eða sjö en nálega aldrei framar. Hann drakk og
nálega aldregi matmála á milli ósjúkur ef eigi voru almenningsdrykkjur. Þorlákur
biskup var aldrei allvel heill í sínum biskupsdómi og var það sem von var að því
sem Páll postuli segir að krafturinn algerist af sjúkleiknum. Aðgerðir lét hann
lækna oft hafa að sér við sinni meinsemi og sýndi það að guð hefir til setta
lækna að þeir skulu stundum mega að drottins vilja með skömmum sárleikum stöðva
löng óhægindi. Þorlákur biskup hafði skynsamlegan hátt á sínu bænahaldi frá því
sem flestir menn aðrir. Hann söng fyrst Credo og Pater noster, eftir það er hann
hafði signt sig, og hymna Jesu nostra redemptio og lét það þegar þar á finna að
hann hugsaði jafnan til þeirrar lausnar er guð hafði leyst mannkynið og sanna
ást við guð og menn, girnd eilífrar sælu og samvistar við guð, ótti dómsdags og
hingaðkoma skaparans að dæma um allt mannkyn, þetta allt boðar þessi hymni. Þá
söng hann Gregoriusbæn á meðan hann klæddi sig og þar eftir hinn fyrsta sálm úr
saltara og lét sér aldrei úr hug ganga þau heilræði er í sálminum standa að" sá
er sæll er eigi gengur eftir óráðum og eigi samþykkir illa hluti með syndugum og
eigi dæmir ranga dóma og jafnan geymir guðs laga." En er hann kom til kirkju
söng hann fyrst lof heilagri þrenning. Eftir það lofaði hann með söngvum þá
heilaga menn er kirkjan var vígð, sú er þá var hann í og þar voru helgir dómar
varðveittir. Síðan las hann Maríutíðir og eftir það lagðist hann niður fyrir
altari allur til jarðar, þá er eigi var heilagt, og bað lengi fyrir allri guðs
kristni. Og hvern dag söng hann þriðjung saltara umfram vanasöng sinn, hvort sem
hann var heima eða eigi, og söng fleira millum sálma en aðrir menn. Hann söng
fyrst Gloria patri af heilagri þrenning, þá næst Miserere mei deus, þá" Salvum
fac, pater et domine" fyrir öllu kristnu fólki. En ef honum báru til vandamál,
söng hann það vers sem Salómon hinn spaki bað til guðs á sínum dögum: " Mitte
mihi, domine, auxilium de sancto". En er hann gekk frá matborði söng hann"
Benedicam dominum in omni tempore" en er hann afklæddist til svefns söng hann
þann sálm er drottinn er minntur á sitt heit að þeir skuli öruggir vera er sitt
ráð varðveita réttlega og misbjóða öðrum hvorki í orðum né gerðum. Þessi sálmur
er" Domine quis habitabit" og var honum mikið yndi að halda slíkar venjur og
vænti að nokkur myndi eftir hans háttum víkja. Hann henti skemmtan að sögum og
kvæðum og að öllum strengleikum og hljóðfærum og að hygginna manna ræðum og
draumum og að öllu því er góðra manna skemmtan var, utan leikum, því að honum
þótti slíkt dvelja ónýtar sýslur vondra manna. Þorlák biskup dreymdi þann draum
á alþingi að hann þóttist ganga frá kirkju þar á þinginu heim til búðar sinnar
og bera höfuð hins heilaga Martini í faðmi sér. En Páll prestur af Reykjaholti,
dýrlegur maður, réð svo þann draum að hann sjálfur myndi þar eftir bera heilags
biskups höfuð, hvert er hann færi, og er nú öllum auðsýnt að það er satt. Þá er
hinn sæli Þorlákur hafði fimmtán vetur að stóli setið í Skálholti með tign og
björtum blóma alls konar góðgerninga, elskaður af guði og góðum mönnum,
miskunnsamur og ráðvandur, lítillátur, réttlátur og þolinmóður, mæddur í
mótgerðum manna og þar með í margfaldri vanheilsu, þá leitaði hann þess við vini
sína að gefa upp biskupsdóminn og ráðast aftur undir hina sömu kanokareglu. En
allsvaldandi guð lét þetta því eigi framgengt verða að hann sá hreinlífi hans og
góðlífi vel nægjast honum til heilagleiks, þó að hvergi minnkaðist hans tign
fyrir manna augum sú er hann hafði honum gefið. Hinn sæli Þorlákur biskup fór
þann fjórðung síðast er honum var nálægstur og tók í ferðinni þá sótt er hann
leiddi til grafar. Hann kom heim í Skálholt með litlum mætti og lá þrjá mánaði í
rekkju og hafði þunga sótt en aldrei svo harða verki að hann mætti eigi fyrir
öllu ráð gera og skipa sem hann vildi. Þá var í Skálholti Gissur Hallsson,
mikill höfðingi, vitur og góðgjarn. Hann styrkti oft hinn sæla Þorlák í
fagurlegum dæmisögum frá helgum mönnum er sín meinlæti báru drengilega fyrir
guðs sakir. Páll, systurson hans, kom og að finna hann í sinni sótt því að
biskup elskaði hann mest sinna frænda og margir vinir og ástmenn biskups komu
til hans að þiggja af honum heil ráð en sýna honum sína ást. Þar kom Þorvaldur
Gissurarson, mikill höfðingi, og reiknaði hinn sæli Þorlákur fyrir kennimönnum
og höfðingjum fjárhagi staðarins og hafði allmikið græðst meðan hann hafði fyrir
ráðið, og því, með þeirra ráði, lagði hann þá enn til frænda sinna fátækra
nokkur fé. Hann gaf hin besta búnað sinn biskupi þeim er eftir hann kæmi en
annan prestum en fátækum mönnum þann er féminnstur var því að hann lét þá aldrei
hjá sitja þá er hann gaf gjafir sínum vinum. Hann gaf gull Brandi biskupi, en
vígslugull sitt Páli, systursyni sínum, og var það forspá hans tignar því að
hann varð biskup eftir hann og allir þóttust nokkuð gott af hljóta því er hann
hafði átt. Sjö náttum fyrir andlát sitt kallar hann til sín lærða menn og lét
olea sig og áður hann væri smurður talaði hann langt erindi þó honum væri málið
erfitt: " Eg lá fyrr í sótt með litlum mætti oleaður," sagði hann," og bauð eg
þá að allir menn er í mínum stórmælum væru skyldu frjálsir vera ef eg dæi.
Ætlaði eg það þeim til líknar en mér eigi til áfallsdóms. En þeir virðu það svo
fyrir mér að eg þættumst of framt fram hafa farið í gegn þeim er eg bannfærði þá
fyrir sína glæpi er eigi vildu af láta löglega áminntir og eg bað leysa þá er eg
hugði mér dauða. En nú býð eg yður að öll mín ummæli skulu standa við þá nema
þeir sættist með þeirri lausn sem eg hefi áður til lagða ella bíði þau umdæmis
þess biskups er eftir mig kemur." Síðan hvíldist hann og mælti í annað sinn til
þeirra er hjá honum voru: " Eg vil biðja yður að þér fyrirgefið mér ef eg hefi
svo gert að yður hafi eigi vel þótt," en allir sögðu að einkis ætti hann að
kunna. En Gissur Hallsson talar svo af allra hendi: " Vér biðjum yður, herra, að
þér fyrirgefið oss það, er vér höfum við yður misgert, er bæði mun vera margt og
stórt." Hinn sæli Þorlákur játar þeirri fyrirgefning blíðlega. Þá mælti Gissur
það erindi er auðsýnt má vera að hinn helgi andi hefir með honum mælt: " Vér
biðjum, herra, þó að þér skiljið nú að líkamlegri návist sýnilega við oss, sé
þér oss andlegur faðir, árnandi miskunnar við almáttkan guð, því að vér trúum
því fastlega að þér munið í andlegu lífi hafa með guði eigi minna vald en nú."
En Þorlákur biskup svaraði öngu í eftirlíking guðs sonar er hann samþykkti það
sumt þegjandi sem hann hafði engi orð um en hann veitir það nú öllum er þá var
hann beðinn. En fyrir lítillætis sakir vildi hann það eigi bert gera að hann
væri til þess fær. Máttu þá og fáir fyrir harmi vatni halda er hjá voru. Sem
biskup sá það, mælti hann: " Harmið eigi þó að skilji vorar samvistir því að eg
fer eftir mínum forlögum. Hefi eg jafnan til lítils fær verið ef eigi hefðu
aðrir mér hjálpað. Er yður lítill skaði að mér en næst eftir mig mun koma mikill
höfðingi. Vil eg yður í því hugga að eg þykjumst víst vita að eigi mun guð mig
helvítismann dæma." Síðan minntist hann til kennimanna og gaf þeim blessan áður
hann var smurður. En eftir olean vildi hann ekki tala nema það er mest nauðsyn
var á en jafnan hrærðust varar hans til bænahalds meðan hann lifði. En er sjö
nætur voru liðnar eftir olean beiddist hann snemma þess dags klæðaskiptis en
Ormur prestur, kapalín hans, svarar svo: " Oss þykir, herra, ábyrgð á að hræra
yður eða viljið þér eigi verðið skammlífir?" Biskup svarar: " Vel mun duga að
hræra mig, en af smurninginni vænti eg mér miskunnar af guði en eigi af klæðum
þessum." Voru honum þá fengin önnur klæði og hélt hann þann dag öllum hinum
sömum góðum háttum. Og er aftansöng var lokið seig á hann ómegin nokkuð og er
hann hóf upp augun mælti hann: " Hvert fór hann Þorkell nú?" En Gissur Hallsson,
hinn vitrasti maður, virði svo að því sýndist biskupi Þorkell við andlát sitt að
hann hafði berlegast spanið hann frá veraldarlífi til hreinlífis. En er Þorlákur
biskup var kominn að andláti beiddist hann að drekka og er að honum var borið,
hné hann að hægindum, og sofnaði sællega til guðs og veitti guð honum þá dýrð að
hann þyrsti við andlát sitt sem sjálfan guðs son og skyldi hvargi stöðvast fyrr
en í andlegu lífi því er guðs vinir eru jafnan þyrstir til. Birti guð það í
andláti hins sæla Þorláks biskups er hann sagði fyrir munn Davíðs að dýrlegur
mundi verða dauði heilagra manna því að öllum þótti betra hjá honum önduðum en
mörgum lifandi mönnum. Það bar og til eftir andlát hans að litur hans var miklu
bjartari en annarra manna en sjáaldur var svo bjart í augum hans sem lifanda
manns, þess er vel skyggn er. Mörg sár höfðu fallið á líkama hans, stór og smá,
en öll voru gróin þegar hann var andaður og fannst öllum hér mikið um en Gissuri
því meira sem hann kunni gerr að sjá en aðrir. Þá var búið um líkamann og skorið
hár hans. Hafa menn þann helgan dóm víða og fá mikla bót af. Þorlákur biskup
andaðist á Þórsdag, einni nátt fyrir jólaaftan, sextíu vetra gamall og hafði
fimmtán vetur biskup verið. Þá var liðið frá burð Krists 1186 vetur. Eftir
andlát biskups var lík hans borið í kirkju og var í sönghúsi þrjár nætur að bíða
graftrar. En annan dag jóla var hann í jörð lagður og var þar viðstaddur Páll
prestur, frændi hans, er biskup var eftir hann, og margir aðrir lærðir menn. Þar
kom þá og lík þess manns fátæks, er líkþrár var, og hafði biskup tekið hann af
fátæki og veitt til dauðadags og vildi guð þá sýnast láta hans mildiverk það er
eitt var af mörgum öðrum. En áður menn gengu frá greftri hins sæla Þorláks
biskups þá mælti Gissur Hallsson um þau tíðindi er orðin voru eftir því sem
siðvenja var á yfir tiginna manna greftri. Hann tjáði það fyrst hver nytjamaður
Þorlákur biskup hafði verið bæði staðnum og öllu landsfólki. Þá veik hann
nokkurum orðum til virðingar þeim biskupum er að stóli höfðu setið í Skálholti
áður Þorlákur kæmi. Eftir það mælti hann svo: " Gott er á það að minnast að voru
vitni og að sögn vorra foreldra um þá biskupa er fyrir vort minni hafa verið að
sá þykir hverjum bestur er kunnastur er og svo dýrlegir menn, sem þeir hafa
verið allir í sínum biskupsdómi, þá er það þó frábært hversu Þorlákur hefir búið
sig til biskupstignar langt frá því sem allir aðrir. Hann var hreinlífur alla
ævi, siðsamur og lastvar, ör og réttlátur, miskunnsamur og heilráður, lítillátur
og stjórnsamur, mjúklyndur með sannri ást og elsku bæði við guð og menn. Hann
tók vígslur á barnsaldri og sýndist hinum vitrastum mönnum að auka hans sæmd og
vígslur meðan til voru og á unga aldri gaf hann sig undir heilaga reglu og
varðveitti hana allt til dauða. Nú þó að það sé boðið að vér leggjum eigi bera
dóma á ráð manna þá munu fáir vonarmenn vera ef hann er eigi fullsæll svo ólíkur
sem hann var flestum mönnum í sínu lífi og góðum siðum." Lauk hann sinni ræðu
með snjöllu máli. Staðarmennirnir og landsfólkið víða hörmuðu mjög andlát hins
sæla Þorláks biskups því að þeir ætluðu hann meir skildan við mennina en nú er
reynt því aldrei hafði fyrr upp komið helgi né jarteinir nokkurs manns á Íslandi
en Þorláks biskups, en þó voru margir menn huggaðir af þekkilegum draumum þar
til er guð birti verðleika hans framar. En þó stóð þá til mikils hallæris og
áfellis, biskupinn einn í landinu og þó afgamall, en þá hófst ófriður norðan
lands. Sá atburður varð í Vatnsdal að bónda einn réttorðan dreymdi að hann
þóttist úti kominn og sá mann kominn sunnan yfir heiði og spurði hann hversu
Þorlákur biskup mátti. En hann svarar: " Eigi heitir hann nú Þorlákur heldur
Ráðvaldur með guði." Bóndinn sagði Karli ábóta drauminn en hann réð svo að
biskup mundi andaður og hafa dýrð með guði. Gissur Hallsson dreymdi litlu eftir
andlát Þorláks biskups að hann þóttist sjá hann sitja á kirkjunni í Skálholti í
biskupsskrúða og blessaði þaðan fólkið. Og réð hann svo þann draum að hann mundi
enn vera yfirmaður sinnar kristni. Töluðu það margir vitrir menn að annað hvort
mundi helgi Þorláks biskups upp koma ella mundi þess eigi auðið verða á Íslandi,
svo sem Eiríkur erkibiskup bar vitni í bréfi því er hann sendi Páli biskupi svo
segjandi: " Ágætan bróður vorn Þorlák biskup, góðrar minningar, trúum vér helgan
verið hafa í lífinu en nú dýrlegan kraftanna gimstein fyrir guði og mikils
ráðanda." Prest einn norðanlands, er Þorvaldur hét, dreymdi fjórum vetrum eftir
andlát Þorláks biskups að hann kom að honum og sagði honum nær veðrátta mundi
batna því að þá var vetur þungur. " Gef eg það ráð til," sagði hann," að menn
leiti graftrar míns að sumri og sé líkami minn úr jörðu tekinn. Og ef nokkur
þykja heilagleiksmerki að verða þá geri menn um áheit og dagshald við mig sem
líkar." Hvarf hann síðan. Presturinn sagði Brandi biskupi drauminn og bauð að
sverja. Um veturinn, skírdagsnátt eftir andlát Þorláks biskups, sá einn bóndi,
er Sveinn hét, svo mikið ljós í Skálholti yfir leiði Þorláks biskups að varla
mátti hann sjá kirkjuna fyrir. Ormur prestur fór þess erindis til alþingis um
sumarið eftir vegna Brands biskups að segja hverjar jarteinir höfðu orðið af
helgi Þorláks biskups í þeim héruðum. En í förinni þraut svo hest hans að hvergi
mátti ganga en þegar hann hét á Þorlák biskup spratt upp hestur hans og reið
hann fullum dagleiðum til þings. En er þessi atburður var sagður og fleiri aðrir
þá urðu menn fegnir þessi frásögn og hétu þegar margir menn á Þorlák biskup í
sínum nauðsynjum og þótti vel á verða en ekki var það þá enn í leyfi tekið af
biskupum. Hið sama sumar eftir sendi Brandur biskup Orm prest með öðrum klerkum
sínum til alþingis og lét bera fram bréf sín Páli biskupi og öðrum höfðingjum og
var þar á vitnisburður margra jarteina Þorláks biskups. Þá höfðu menn stefnur um
þessi mál og var Páll biskup leiðitamur og óeinráður í þessum málum, sem mörgum
öðrum, við aðra höfðingja lands og meðferð þessa fagnaðar. Það var ráð manna með
orðsendingu Brands biskups að Páll biskup kvað það upp Pétursmessudag í lögréttu
að öllum mönnum skyldu leyfð áheit á hinn sæla Þorlák biskup. Skyldu menn honum
tíðir syngja andlátsdag hans. Pétursmessu var Þorlákur biskup til biskups kosinn
og þá voru leyfð áheit við hann og þá var leitt í lög messudagshald hans annað
sumar hið næsta eftir þenna atburð. Og til marks um þetta að eigi þótti guði
oftekjur í þessu þá urðu jarteinir þegar merkilegar á því sama þingi. Gissur
Þorvaldsson bjó að Reykjum í Ölfusi þau misseri er þeir önduðust Magnús biskup
og Guðmundur biskup. Hann gerðist höfðingi mikill, vitur maður og vinsæll. Þá
hafði hann átta vetur og tuttugu. Þá var liðið frá hingaðburð vors herra Jesú
Kristi tólf hundruð þrír tigir og sjö ár. Hafði Gissur gerst skutilsveinn
Hákonar konungs frænda síns þá er hann skorti vetur á tvítugan. Í þenna tíma var
svo mikill ofsi Sturlu Sighvatssonar að nær öngvir menn hér á landi héldu sér
réttum fyrir honum og svo hafa sumir menn hermt orð hans síðan að hann þóttist
allt land hafa undir lagt ef hann gæti Gissur yfir komið. Gissur var meðalmaður
á vöxt og allra manna best á sig kominn, vel limaður, snareygður og lágu fast
augun og skýrlegur í viðbragði, betur talaður en flestir menn hér á landi,
blíðmæltur og mikill rómurinn, engi ákafamaður og þótti jafnan hinn drjúglegsti
til ráðagerðar. En þó bar svo oft til þá er hann var við deilur höfðingja eða
venslamanna sinna að hann var afskiptalítill og þótti þá eigi víst hverjum hann
vildi veita. Hann var frændríkur og flestir hinir bestu bændur fyrir sunnan land
og víðar voru vinir hans. Þá var og vel með þeim Snorra Sturlusyni. Ólafur
Þórðarson hafði ort drápu um Þorlák biskup um veturinn næsta fyrir andlát
Magnúss biskups. Hann fór um föstuna suður í Skálaholt og gaf sér það til
erindis að færa drápuna. En hann vildi þó hitta Snorra Sturluson sem hann gerði
þá er hann fór sunnan. Var Snorri þá að Reykjum með Gissuri. Sagði hann Ólafi að
hann ætlaði eftir páska til Borgarfjarðar og vildi þá að vinir hans kæmu til
móts við hann þeir er honum vildu lið veita. Ólafur fór heim að páskum. Á
föstunni þá er Ólafur var sunnan kominn kom sá maður til Borgar er kallaðist
sendimaður Snorra og leyndu þeir Áskell Ólafsson honum og Ólafur Þórðarson þar í
hlöðu nokkurar nætur og töluðu þeir marga hluti um málaferli og ferðir Snorra.
En þenna mann hafði sent Sturla Sighvatsson og gerði þessi maður honum kunnigt
allt þeirra tal. Maður hét Hafliði Höskuldsson bróðir Sighvats auðga. Hann
dreymdi um veturinn eftir jól þá er Melaför var að hann var úti staddur á
Kolbeinsstöðum. Þar átti hann heima í Haugatungu. Hann sá að leikur var sleginn
þar skammt frá garði og voru karlar einir að. Það var knattleikur. Þá gekk
gráklæddur maður mikill ofan frá Mýdal og biðu þeir þess að leiknum. Þeir fréttu
hann að nafni. Hann kvað: " Eða hví leikið þér nú eigi?" Þeir sögðust öngan hafa
knött. " Hér er," segir hann og brá steini undan kuflinum og laust einn til
bana. Síðan tók hver að öðrum þann stein og börðust með en allir féllu þeir er
fyrir urðu. Hann dreymdi og annan draum litlu síðar að hann þóttist vera í
Fagraskógi og þóttist sjá upp eftir Hítardal og sá ríða ofan eftir dalnum flokk
manna. Kona fór fyrir liðinu mikil og illileg og hafði dúk í hendi og á
rauftrefur niður og blæddi úr. Annar flokkur fór á mót þeim frá Svarfhóli og
mættust út frá Hrauni og börðust þar. Kona þessi brá dúkinum yfir höfuð þeim og
er raufin kom á hálsinn þá kippti hún höfðinu af hverjum þeirra. Hún kvað: Þá er
Sturla Sighvatsson hafði grun af um samdrátt þeirra Snorra og Þorleifs gerði
hann menn vestur í fjörðu eftir liði og norður í Reykjardal eftir Kolbeini
bróður sínum og Hrafnssonum og dreif að honum lið mikið. Í páskavikunni kom
vestan Gísli af Sandi og Ásgrímur Bergþórsson og mikið fjölmenni úr öllum
sveitum vestan. Hann dró og lið að sér um Borgarfjörð og hafði eigi færra en
fimm hundruð manna. Snorri kom sunnan í páskavikunni og drógu þeir Þorleifur þá
lið saman af Rosmhvalanesi og um öll nes fyrir sunnan Borgarfjörð og höfðu þeir
nær fjögur hundruð manna er þeir fóru utan á Skarðsheiði. Námu þeir staðar á
Miðfitjum og gerðu ráð sín. Vildi Snorri ríða upp þegar um nóttina og láta
skipta um með þeim, sagði vera mega að þeir yrðu eigi við búnir eða komi sér
eigi saman ef þá bæri skjótt að en Þorleifi þótti það ófæra að hætta á svo
mikinn liðsmun sem hann hugði að vera mundi. Þá vildi Snorri að þeir hyrfu aftur
en Þorleifur vildi það eigi og kvað þá mundu herja út þann veg og sagði þá mundu
öngu eira. Þá spurði Snorri hvert ráð hann vildi hafa. Þorleifur bað þá ríða upp
í hérað og fá sér vígi og sættast þaðan að því er auðið yrði, kallaði mega verða
að skipti þeirra færu svo sem um veturinn á Melum. Snorri lést þess geyma mundu
að hann kæmi aldrei á vald Sturlu eða annarra óvina sinna hvað annað legðist
fyrir. Tala þeir þar um til þess er Snorri ríður frá við annan mann og fer suður
á nes en Þorleifur fer upp í hérað með flokkinn og fór um kveldið á borgina hjá
Vatnshömrum. Í Borgarfirði koma þeir til Þorleifs Oddur Sveinbjarnarson og
Ólafur frá Borg með sveit manna. Lið Þorleifs var vel búið að vopnum og margt
hafði hann röskra manna með sér. Týsdaginn eftir páskaviku reið Sturla heiman úr
Reykjaholti. En er hann kom í Kálfanes var Þorleifur þar fyrir með flokk sinn og
hafði hann þar fylkt á melunum við himni að sjá. Sáu þeir Sturla að fylkingin
var löng og þunnskipuð er þeir sjá himininn milli mannanna. Þá var leitað um
sættir og fór Böðvar í milli. Sturla vildi þá öngva sætt nema sjálfdæmi,
kallaðist af sér skyldu reka slyttmæli að sinni. Böðvar bað Sturlu mjög sætta.
Var þá svo komið að Sturla harðnaði í ummælum en Þorleifur neitti sjálfdæmi. En
Sturla vildi þá öngvan kost annan en þeir Þorleifur legðu vopn sín öll á víðan
völl og gengju frá en menn Sturlu skyldu taka öll fyrir sættir en Þorleifur kom
sér ekki að því. Gengu þeir þá til hesta sinna og riðu heim til Bæjar og skipaði
Þorleifur þar liði sínu til varnar á húsum og um kirkjugarð. Var Þorleifur á
húsum þeim er eru í útnorður frá kirkju. Hafði hann þar handboga og Jósteinn
glenna austmaður hans. Fyrir austan kirkju var Klængur Bjarnarson úr
Brautarholti og Kjalnesingar en fyrir framan Markús Þórðarson og Akurnesingar.
Þar var og Ólafur Þórðarson. Nesjamenn voru flestir á húsum. Jörundur hinn mikli
úr Hvammi var á forskála milli húsa og kirkju. Sturla bað sína menn ríða eftir
þeim. En er þeir sóttu heim að Bæ reið Böðvar hjá Sturlu og leitaði jafnan um
sættir. En er Sturla sá viðbúnað á húsunum þá lét Sturla taka Böðvar þar hjá
garðinum og fékk menn til að geyma hans, Einar son Jóns Loftssonar heimamann
sinn og Þórarin prest Vandráðsson og enn fleiri menn. En Sturla reið heim á
bæinn og skipaði sínum mönnum til atgöngu. Gengu sveitungar hans framan að
kirkju en Ásgrímur Bergþórsson og þeir Gísli austan. Kolbeinn Sighvatsson var
fyrir Reyknesingum og Króksfirðingum og gekk fast að. Vestfirðingar sóttu að
húsunum. Þorleifur skaut af handboga og var allskeinuhættur en af Jósteins
skotum varð ekki og lét Þorleifur illa að honum. Þórður djákn Símonarson hélt
skildi fyrir Þorleifi. Var þar harður bardagi og gekk mest grjót öndverðan
bardaga. Það var og snemma fundarins er Eiríkur birkibeinn lagði Mána Ívarsson í
gegnum fyrir framan kirkju en svo segja menn að Aron son Halldórs
Ragnheiðarsonar gengi fyrstur á húsin. Gengu menn þá eftir honum en þá brast
flótti á Nesjamenn. En þó varð enn hörð hríð um stund áður þeir flýðu af húsunum
og norður til kirkjugarðsins. Jörundur hinn mikli flýði eigi og var særður til
ólífis á forskálanum og varðist alldrengilega. Þórður djákn er skildi hélt fyrir
Þorleifi fékk steinshögg og kom á skjöldinn og bar hann að andlitinu og lamdist
tanngarðurinn og varð síðan lítið af honum. Var þá flóttinn kominn í
kirkjugarðinn. Sá Þorleifur það að eigi var auðvelt að komast í kirkjuna. Sá
hann og að þá var um skipt sigrinum. Fór hann þá til kirkju og komst inn lítt
sár. Þá flýðu og allir til kirkju þeir er því komu við en svo var þröngt að
kirkjunni að eigi komst helmingur inn þeirra er vildu og lá þá valurinn fyrir
durum kirkjunnar. En Sturlu menn gengu þá að og lögðu og hjuggu sem þeir komust
við. Lést þar þá margt manna en fjöldi varð sár áður Sturla veitti atkvæði að
hætta skyldi áverkum við menn. Þessir menn létust þar af Þorleifi: Helgi Jónsson
bróðir Bjarnar í Kvíguvogum, Sveinbjörn Styrkársson, Sigurður Tryggvason og
Atli. Þessir voru af Rosmhvalanesi: Þórólfur úr Viðey, Guðmundur Bárðarson, Atli
af Valdastöðum, Oddleifur úr Hækingsdal, Guðmundur djákn Indriðason. Þessir voru
úr Kjós: Þórir Egilsson, Þorbjörn Gunnarsson úr Svínadal. Þessir voru af
Akranesi: Sörli Sveinsson, Sigurður Sölvason, Ólafur Böðvarsson, Þorkell
Jónsson, Guðlaugur ausuglamur Halldórsson, Már og Oddur úr Leirárgörðum,
Sigurður Illugason, Steinþór, Vigfús Þórðarson, Guðlaugur Jónsson af Melum,
Skeggi Guðlaugsson af Ási, Þorsteinn Gilsson af Narfastöðum, Gunnar Bárðarson,
Máni Ívarsson, Illugi Jóðhildarson, Sölvi háleggur, Eyjólfur Gunnarsson. Þessir
af Sturlu: Arnór Bergsson og Koðrán Sörlason. Ögmundur Guðmundarson var særður
til ólífis og drukknaði í Hvítá er hann fór heim. Hefir það mælt verið að
tuttugu og þrír menn yrðu sárir af Sturlu. Fjöldi manna varð sár af Þorleifi og
hinir bestu bændur; Hafurbjörn Styrkársson, Runólfur bróðir hans er síðan var
ábóti í Viðey, Jörundur hinn mikli, Koðrán Svarthöfðason. Um myrgininn eftir
gengu þeir Þorleifur úr kirkju til griða og seldu allir Sturlu sjálfdæmi. Var þá
ráðið að Þorleifur skyldi utan fara og Ólafur Þórðarson og enn fleiri þeir er
þar voru. Sturla fór eftir fundinn út á Garða og var þar rænt mörgu. Nær þrem
tigum yxna voru þaðan rekin en hundrað geldinga lét hann reka um haustið til
Sauðafells. Tekin var og úr Görðum skemma góð og færð út í Geirshólm. Víða var
annarstaðar rænt, í Saurbæ og í Hvammi og þar um sveitir. Sturla seldi
Reykjaholt í hendur Þorláki Ketilssyni en fór um vorið til Sauðafells og gerði
þar bú. Hrafnssonu lét hann fara vestur í fjörðu og tóku við búi sínu Sturla fór
um vorið norður til Eyjafjarðar að finna Sighvat föður sinn. Hann tók við honum
allvel og var margtalaður um bardagann í Bæ og þó með eljaraglettu nokkurri.
Hann spyr þá Sturlu: " Hefir þar enn bardagi hjá yður verið frændi?" " Svo létum
vér," kvað Sturla. " Skammt hefir það él verið," segir Sighvatur. " Eigi þótti
oss allskammt," segir Sturla. " Allmjög þykist þú nú upp hafa gengið," segir
Sighvatur," og það er svo auðséð." " Hví mun eigi svo þó?" kvað Sturla og
svaraði við brosu," en ekki hefi eg þar orð á gert." Þá mælti Sighvatur: " Bú
muntu nú ætla að efna frændi er mér er sagt að þú hafir af höndum látið
Reykjaholt. Sérð þú nú og ofsjónum yfir flestum bústöðum. Eða hvar skal
staðfestu fá þá er þér þykir sæmileg?" " Þig læt eg nú allt að gera," segir
Sturla. " Ekki er um fleiri að leita en tvo," segir Sighvatur," þegar frá eru
teknir biskupsstólarnir. Er þar annar Oddastaður en annar Möðruvellir í
Hörgárdal. Þeir eru bústaðir bestir og munu þér þykja engis til miklir." "
Þessir líka mér báðir vel," segir Sturla," en eigi ætla eg þá lausa liggja
fyrir." " Margs þarf búið við frændi," segir Sighvatur" Ráðamann þyrftir þú og
ráðakonu. Þessir menn skyldu vel birgir og kunna góða fjárhagi. Þessa menn sé eg
gjörla. Það er Hálfdan mágur þinn á Keldum og Steinvör systir þín. Þessi starfi
er þeim fallinn í besta lagi." Þá svarar Sturla: " Þessa er víst vel til
fengið." " Þá þarftu smalamann að ráða í fyrra lagi," segir Sighvatur. " Hann
skyldi vera lítill og léttur á baki, kvensamur og liggja löngum á kvíagarði.
Þann mann sé eg gjörla. Það er Björn Sæmundarson. En fylgdarmenn skal eg fá þér
þá er gangi út og inn eftir þér. Það skulu vera bræður þínir Þórður krókur og
Markús." Sturla kvað bræðrum sínum það vel mundu fara. " Margs þarf búið við
frændi," segir Sighvatur. " Þá menn þyrftir þú og sem hefðu veiðifarir og væru
banghagir nokkuð, kynnu að gera að skipum og því öðru er búið þarf. Þessa menn
sé eg gjörla. Þar eru þeir frændur þínir Staðar-Böðvar og Þorleifur í Görðum."
Sturla lét sér þá fátt um finnast og lést þó ætla að þeir væru báðir vel hagir.
" Svo er og frændi," segir Sighvatur," þá menn þarftu er vel kunna hrossa að
geyma og hafa ætlan á hvað í hverja ferð skal hafa. Þessa menn sé eg gjörla. Þar
er Loftur biskupsson og Böðvar í Bæ." " Engi von er mér þess þá," segir Sturla,"
að allir menn þjóni til mín og er slíkt þarflausutal." " Nú er og fátt
mannskipanar eftir það er þykir allmikil nauðsyn til bera," sagði Sighvatur," en
þá menn þarftu er hafi aðdráttu og fari í kaupstefnur og til skipa, skilvísa og
skjóta í viðbragði og kunni vel fyrir mönnum að sjá og til ferða að skipa. Þessa
menn sé eg gjörla. Það er Gissur Þorvaldsson og Kolbeinn ungi." Þá spratt Sturla
upp og gekk út. En er hann kom inn brá Sighvatur á gaman við Sturlu og tóku þá
annað tal. Sturla dvaldist þar þá ekki lengi og reið heim til Sauðafells. En er
Lofti biskupssyni var hermt tal þeirra Sighvats og Sturlu þá svaraði hann: "
Slíkt er allkeskilegt og allvel til komist og það er hverjum beint hent sem hann
hefir til fundið." En er það var hermt að þeir Böðvar skyldu hrossanna geyma þá
mælti hann: " Djöfullinn hafi þeirra hróp og þrífist þeir aldrei og mun þeim að
öðru verða en allir menn muni til þeirra stunda." Snorri Sturluson fór utan á
Eyrum um sumarið og Þórður kakali, Þorleifur og Ólafur og komu þeir norður við
Noreg og voru í Niðarósi um veturinn. Var Snorri með Pétri syni Skúla hertoga en
hertoginn sat í Osló um veturinn og þeir Hákon konungur báðir. Var þá skipulega
með þeim mágum báðum. Órækja var þá með hertoganum. Um vorið eftir páska fór
hertoginn norður til Niðaróss en konungurinn fór út til Túnsbergs og frú
Ragnhildur með drottningunni dóttur sinni. Fæddi Margrét drottning þá um vorið
tveggjapostulamessu Magnús er síðar varð konungur. Hann var skírður á
krossmessudag. Sturla sat að Sauðafelli um sumarið og var heldur fár til
Staðar-Böðvars og annarra Þórðarsona. Þóttu honum þeir mjög hallir undir Snorra
í skiptum þeirra frænda. Þeir Böðvar fundust á Veggjum um haustið og fór þá
álitlega með þeim en síðar um haustið var Böðvar að Sauðafelli er hann fór
norður til Kolbeins mágs síns og fór þá allvel með þeim. En á jólaföstu fóru
þeir Sturla og Þórður til Sauðafells með Páli Hallssyni að ráði hans og tók
Sturla allvel við þeim og hét að gera þá að sæmdarmönnum ef þeir kynnu til að
gæta. Og er þeir riðu út eftir Skógarströnd reið á mót þeim kona sú er Álfheiður
hét. Hún var dóttir Eyjólfs Jónssonar bróður Keldna-Valgerðar. Hún var komin frá
Helgafelli og hafði skírt sig og fært sig í föðurætt en hún var þó
eiginkonudóttir og einkabarn Eyjólfs. En Solveig vildi eigi taka við frændsemi
hennar áður hún skírði sig því að hún þótti ólík frændum sínum í skapi og
atferði. En nú er hún var skír orðin sagði Sturla að hún væri orðin arfi að
hálfum Oddastað er þeir höfðu tekið eftir Eyjólf prest Sæmundarson Loftur
prestur og Loðmundur faðir Jóns, föður Eyjólfs, föður Álfheiðar. Tók Sturla þá
heimildir af henni á staðnum. Í þenna tíma hóf Ormur Svínfellingur ákall á fé
Kols hins auðga. Kvað Ormur Kol hafa gefið sér hundrað hundraða að hann léti
drepa Dagstygg Jónsson en Kolur vildi þá eigi laust láta féið. Sótti Ormur þá
Sturlu að þessu máli og fóru þá margar orðsendingar millum þeirra Orms og Sturlu
og var það orð á að þeir mundu fara til báðir og skipta fé Kols með sér. Kolur
var fóstbróðir Andrés Sæmundarsonar og þótti honum hann skyldur til liðveislu
við sig slíkt er hann mátti að gera. Þetta sama haust kom Björn Sæmundarson
sunnan til Sauðafells að heimboði. Var þar þá margt talað um fé Kols og þóttist
Björn hafa nokkurar heimildir á hálfu fénu og talaði vel um að Sturla skyldi
hafa þær sem honum líkaði en engi handsöl höfðu þeir að því. Sturla hafði þá orð
um að hann mundi til koma um vorið að skipta fénu með þeim Kol og Ormi öllum
saman. En er Björn fór frá Sauðafelli veitti Sturla honum sæmilegar gjafir og
skildu þeir með kærleikum. Segir Björn svo Ormi að Sturla ætlaði sér fé Kols
hálft eða allt. En er Kolur spurði þetta fann hann Andrés fóstbróður sinn og
sótti hann að ráðum og liði. En Andrés þóttist eigi mega deila um mál hans við
Sturlu. Fór Kolur þá til fundar við Björn og sótti hann að sínu máli. Tók Björn
þá málið á sig og hét fyrir að setjast. Sendi hann þá menn vestur til Sturlu og
sendi honum gullhring digran og þar með aðra gripi. Lét hann þá segja Sturlu
hvar komið var málinu með þeim Kol og bað hann vægja málinu fyrir sínar sakir
eða gefa upp. Sturla varð mjög styggur við og vildi víst eigi þiggja gripina en
kvað mál Kols við það versna skyldu er fleiri áttu hlut í. Sturla sendi um vorið
um föstu Ketil Þorláksson og Svarthöfða Dufgusson suður í Ölfus til Gissurar
Þorvaldssonar og lét segja honum að hann ætlaði um vorið suður um land að heimta
fé Kols með Ormi. Tók Gissur vel á því. Var það þá ráðið að Gissur skyldi fara
með honum ef hann vildi austur um ár og skyldu þeir finnast þá er Sturla kæmi
suður um heiðar. Skyldi Gissur halda njósnum austur yfir ár og vita hvað
ráðagerðum þeir hefðu um mál þessi. Margar orðsendingar fóru á millum þeirra
Sighvats og Sturlu er á leið. Um vorið eftir páska fór Sturla vestur í fjörðu og
kvaddi upp menn þá er hann vildi að færu með honum, fyrst Hrafnssonu og marga
aðra röskva menn er þá voru um alla fjörðu. Sighvatur kom norðan í Dali meðan
Sturla var vestur og gisti á Jörfa og lét sér margt finnast um vesturför Sturlu
og spyr að hví hann hefði farið en það kunni engi að segja. Þótti flestum sem
hann mundi gerr vita en þeir er hann spurði að. Þá er Sighvatur reið ofan eftir
Haukadal reið þá Már kumbaldi til móts við hann fornvin Sturlunga og töluðu þeir
margt. Spyr Sighvatur enn um ferðina Sturlu og lét sér margt um finnast en Már
kvað hann gerst mundu vita. Þá tók Sighvatur til orða: Hve lengi mun haldast
ofsi sjá hinn mikli er Sturla hefir umfram alla frændur vora? Már svarar: Það
þykir líklegt að lengi haldist fyrir þínar sakir og annarra frænda yðvarra
göfugra. En þó muntu slíku næst geta bóndi og vildi eg heyra hvers þú gætir til
eða hversu þér segði hugur um þetta. Sighvatur svarar: Ekki kann eg til slíks að
sjá en fá eru óhóf alllangæ. En þó má vera að þetta sé langætt ef hann drepur
eigi fæti fyrr en ef hann drepur þá mun hann drepa eigi sem minnst. Slíkt var
tal þeirra Más. Sighvatur kom til Sauðafells um hádegisskeið og var lagið
hægindi undir höfuð honum í þverpallshorni og talaði Solveig við hann. Sighvatur
spurði hana að ferðum Sturlu og erindum í fjörðuna vestur en Solveig kvað honum
það mundu eigi ókunnara en sér. Þá var sagt inn að menn tveir riðu hvatlega
neðan frá Leiðarhólmi. Þótti mönnum líkast að vera mundi Sturla og svo var. Og
þegar er hann kom á bæinn gekk hann til föður síns og fagnaði honum og settist
niður að fótum honum. Sighvatur spurði hann að ferðum hans og erindum í fjörðuna
en Sturla lét sér fátt um finnast. Sighvatur var styggur í talinu og sagði það
eitt erindi verið mundu hafa er vera mundi verra en ekki. Sturla kvað hann það
eigi mundu vita. Spratt hann þá upp og gekk út, kom inn aftur og settist í sama
stað. Sighvatur tók þá til orða: " Ætlar þú suður um land?" Sturla svarar: "
Mælt hefi eg það." " Þar hefir þú illt erindi er þú ætlar að deila um fé Kols,"
segir Sighvatur," því að þar er það fé er margur mun stórt illt af hljóta því að
illa er fengið." Þá svarar Sturla: " Sé eg það fé er eg ætla að eigi muni betra
af hljótast." " Hvert er það?" segir Sighvatur. " Það er fé Snorra bróður þíns,"
segir Sturla. " Fyrr mun þér það bera en þetta," segir Sighvatur. Eftir þetta
ríða þeir feðgar út á Eyri til Páls prests og fundu þar Böðvar frá Stað. Vildi
Sighvatur fá Hvammsland af honum til handa Svertingi Þorleifssyni en Sturla
mælti heldur í móti og fékk Sighvatur það ekki af Böðvari. En Sturla bað hann þá
til ferðar með sér suður um land og hétu þeir Sturla bræður honum báðir að fara
með honum. Sighvatur fór heim norður eftir það en Sturla dró lið saman. Þá er
fjarðamenn komu vestan fór hann fyrst til Borgarfjarðar og dró þar lið saman.
Kom þá Böðvar til móts við hann með mikla sveit manna. Riðu þeir suður á
Bláskógaheiði og höfðu þrjú hundruð manna. En er þeir komu suður undir
Hrafnabjörg kom þar á mót þeim sendimaður Gissurar og segir að þeir voru sáttir,
Kolur, Björn og Ormur, og segja að Sturla þyrfti ekki til að koma, báðu hann
aftur hverfa ef honum líkaði það. Sturla kallaði til sín trúnaðarmenn sína og
spyr hvað þá skal að hafa en flestir viku til hans ráða. Sturla kvað
Sunnlendinga ekki skyldu vísa sér sem hjörð í haga" hverigri lausung sem þeir
slá á sig." Síðan segir Sturla mönnum sínum að þeir mundu nær gangast áður hann
hyrfi aftur. Sendi hann þá menn til Gissurar að hann skyldi finna hann að
Apavatni. Sturla reið til Apavatns með allan flokkinn snemma dags. Létu menn
hesta sína á gras því að eigi skorti áfanga og var það fyrir helguviku. Það vor
var allra vora best. Gissur kom er á leið daginn með fjóra tigi manna. Hann
hafði valið menn með sér. Þar var Klængur Bjarnarson frændi hans með honum. Hann
átti heima á Breiðabólstað með Ormi bróður sínum. Þeir Sturla og Gissur ganga á
tal og hver annarra talaði við sinn kumpán. Þeir voru fóstbræður Sturla
Þórðarson og Klængur og gengu þeir á tal. Spyr Klængur Sturlu: " Munuð þér eigi
svíkja oss? Þá væruð þér gersemar ef þér gerðuð það." " Hví spyrð þú slíks?"
segir Sturla," og mun það fjarri fara." " Vér gerðum orð á slíku með oss," segir
Klængur. En þess hafði nær hver spurt sinn félaga. Þeir Sturla og Gissur tóku
tal með sér. Spurði Sturla austan yfir ár en Gissur segir þar kyrrt allt og
öngvan safnað. Sturla spurði hvort hann mundi nokkuð þurfa meira lið suður að
hafa en þá var þar. Gissur segir hann eigi þurfa að hann færi er engi var
safnaður fyrir. Sturla lést vilja að hann færi en Gissur taldist undan en lést
fara mundu sem hann vildi. Síðan spyr Gissur að vopnum Klængs er tekin voru í
Bæ, sverð og brynja, og lést vilja að þá heimtist um. Sturla kvað Lauga-Snorra
vita brynjuna en Þórð Guðmundarson sverðið: " Mun eg nú," segir hann," kalla þá
hingað með vopnin." Síðan gekk Sturla til þeirra Þórðar og Snorra og bað þá
ganga til Gissurar og geyma hans hvað sem í gerðist. Eftir það fer hann til
trúnaðarmanna sinna og segir að hann lést eigi vita með hverju Sunnlendingar
fóru, kallaði Gissur undan teljast að fara með þeim, lést og eigi vita það nema
safnaður væri á Rangárvöllum og væri sú ráðagerð að þeim sé ætlað að verða í
klofanum" en Gissur fari eftir oss ef vér förum suður. Vil eg það ekki undir
þeim eiga. Skulum vér taka Gissur með valdi en taka af þeim vopnin öllum."
Böðvar gekk til Sturlu bróður síns og segir honum hljótt hvað títt var. Klængur
spyr Sturlu hvað Böðvar talaði. Hann kvað það ómerkilegt en bað þá vera báða
samt hvað sem í gerðist. Klængur lést það gjarna vilja. Þá gekk Sturla
Sighvatsson til manna Gissurar og kallaði hátt, bað þá leggja vopnin, kallaði
eigi betur að þar létust menn nokkurir. Gissurar menn brugðu við hart og
brotnuðu spjótsköft þeirra sum. Björn kægill og Teitur Álason komust úr
þrönginni og var Björn tekinn af bræðrum sínum. Þá kallaði Gissur á þá að þeir
skyldu leggja vopnin og hafa eigi líf sitt í hættu. Gáfu þeir þá upp vopnin.
Gissur spyr Sturlu þá hví hann léti leggja hendur á hann. Sturla bað hann ekki
efast í því að hann ætlaði sér meira hlut en öðrum mönnum á Íslandi" en mér
þykir sem þá séu allir yfirkomnir er þú ert því að eg uggi þig einn manna á
Íslandi ef eigi fer vel með okkur." Síðan var bók tekin og fengin Gissuri. Bað
Sturla hann sverja utanferð sína og að halda trúnað við hann. Gissur spyr hvort
hann skyldi vinna norrænan eið eða íslenskan. Sturla bað hann ráða. " Þá mun eg
norrænan eið vinna," segir Gissur," er eg skal þangað fara en það mun eg segja
fyrir eið minn að eg skal til þín aldrei öfugt orð mæla ódrukkinn." Síðan vann
Gissur eið og voru þeir allir um nóttina þar en um daginn eftir sneri Sturla
flokkinum út í Grímsnes og svo til Ölfuss. Reið Gissur fyrir allan dag. Þeir
riðu út um Álftavatn og höfðu heldur djúpt. Var Sturla heldur ófrýnn en Gissur
var hinn kátasti og reið um kveldið út til Reykja. Voru þá sendir menn um
Grímsnes og Ölfus eftir nautum og voru rekin til Reykja og etin þar um helgina.
Þá kom þar Ormur Svínfellingur með sveit manna. Þar komu frændur Gissurar,
Teitur bróðir hans og Hjalti son Magnúss biskups og Magnús Hallsson. Var þá
talað um hver taka vildi ríki Gissurar og halda af Sturlu og vera skyldur
liðveislumaður hans hver sem í móti væri. En þar gekk engi maður jafnglatt undir
sem Hjalti biskupsson að heita öllu því er Sturla mælti til. Það er sögn
Gissurar sjálfs að þá er þeir námu stað í hrauninu fyrir ofan Álftavatn og sátu
á baki og þagði Sturla svo um hríð. Og er svo hafði verið um stund mælti hann: "
Ríðum enn." Hefir Gissur þá helst grunað hvort Sturla efaðist þá eigi hvern veg
hann skyldi af gera við hann og enn fleiri menn aðra. Þeir Sturla fóru eftir
helgina suður í Flóa. Var Gissur í sveit með Böðvari. Voru þeir í Villingaholti
nokkurar nætur. Síðan átti Sturla fund við Þjórsá. Tók þá Hjalti við öllum
goðorðum Gissurar og hét því að veita Sturlu við hvern mann sem hann ætti málum
að skipta. Fóru þeir síðan austur yfir ár. Reið Sturla í Odda með sveit sína en
þeir Böðvar og Gissur fóru á Breiðabólstað í Fljótshlíð. Sturla bar sakir á
Harald Sæmundarson um bjargir Arons Hjörleifssonar og galt hann þar fyrir lönd
tvö í Skagafirði, Halldórsstaði á Langholti og Þorbrandsstaði í Norðurárdal. En
eftir það kallaði hann staðinn í Odda hálfan í arf Álfheiðar. Lýsti hann því að
hann vildi þar öngvar samningar um aðrar en hafa staðinn. Síðan var sent eftir
Kol og kom hann á fund Sturlu. Kom þar ekki öðru við en hann skyldi gjalda Ormi
hundrað hundraða en Sturla tók á fé Kols varðveisluhandsölum og skyldi þó af
hafa þrjá tigi hundraða. Ormur tók við Gissuri og skyldi geyma hans þar til er
hann færi utan. Björn reið á Kjöl norður og var ekki við það er Sturla var á
Rangárvöllum. Sturla sendi Svarthöfða Dufgusson ofan í Eyjar eftir yxnum Kols.
En er þeir voru við yxnaréttina kom Björn þar og var með Kol í greiðslum. Þeir
Svarthöfði vildu hafa arðuruxa er þar var í réttinni en Björn mælti hann undan
og buðu fyrir annan uxa upp í Landeyjum. Þá hljóp Guðmundur bösull í réttina og
elti út alla uxana. Stigu þeir Svarthöfði á bak og fóru leið sína og skildi þar
með þeim. Sturla fór með flokk sinn út í Skálaholt. Þar fann hann Einar
Þorvaldsson í kirkjuskoti. Var Einar svo styggur að þeir máttu ekki tala. En
Einar fór eftir það á Kjöl norður og þeir frændur og fundu þar Kolbein unga.
Gerðu þeir ráð sitt. En Sturla fór vestur til héraða. Þeir Kolbeinn frændur réðu
það á Kilinum að þeir skyldu flokka uppi hafa og slíta eigi fyrr en aðrir hvorir
væru í helju, Sturla eða þeir. Gekk Hjalti þá í þetta vandræði með þeim. Gerðu
þeir þá ákveðið með sér nær þeir skyldu finnast á Beitivöllum með alla flokka
sína. Gissur var með Ormi sem fyrr var ritað. Hann fékk komið bréfi austan til
trúnaðarmanna sinna að þeir skyldu koma á mót honum ef frændur hans fengju afla
nokkurn. Kolbeinn ungi dró lið saman um Skagafjörð og öll héruð vestur þaðan til
Miðfjarðar. En er hann kom suður um Kjöl reið hann frá liðinu með hundrað manna
suður til Keldna og bað Hálfdan veita sér lið með allan sinn afla. En er hann
vildi það eigi gerði hann Hálfdan handtekinn og tók til öxar er hann hélt á og
var eigi laus fyrri en fleiri tóku til. Hálfdan hélt frá sér hendinni og kváðu
þeir örninn fast hremmt hafa. Voru þeir Vilhjálmur bræður reknir í stofu og
allir heimamenn. Var Kolbeinn þar um nóttina með allan flokkinn og lét taka
allan vopnaafla þeirra bræðra og hesta. Hann tók þar og sverðið Rostung er átti
Vilhjálmur. Við það sverð hafði Sæmundur Jónsson jafnan riðið. Eftir það sendir
hann orð bræðrum Hálfdanar að þeir skyldu standa upp með honum ella kveðst hann
mundu fara um allt héraðið og hrekja fyrir þeim. Stóðu þeir upp fjórir bræður,
Björn, Andrés, Haraldur, Filippus, með allan afla þann er þeir fengu. Í þenna
tíma riðu austur menn Gissurar átján saman, Gissur glaði og aðrir vinir hans.
Þeir komu austur í Skál, bundu þar hesta sína við garð og gengu heim til móts
við Orm og Gissur og beiddu að Gissur mundi fara með þeim. Ormur var þess tregur
en þó lagði hann eigi bann fyrir er hann sá að Gissur vildi ekki annað en fara
með þeim. Þeir fundust áður að Skarði í Meðallandi og Brandur prestur Jónsson og
Ögmundur Helgason og var Gissur við þeirra ráð laus látinn. Riðu þeir þá vestur
og koma á Beitivöllu til flokkanna. Var það þá ráðs tekið að þeir sendu Hjalta
biskupsson upp á þing og hleyptu þeir upp þinginu og flettu vestanmenn vopnum og
klæðum og hrossum og gekk Guðmundur Þórðarson af þinginu er mest var fyrir
vestanmönnum. Í þenna tíma dreymdi konu að Munkaþverá að maður kæmi að henni. Sá
kvað vísu þessa: Margir voru þá stórdraumar á landinu víða bæði fyrir norðan
land og sunnan. Þá er Sturla Sighvatsson spurði liðdráttinn sunnan um land dró
hann lið saman um öll héruð fyrir vestan Bláskógaheiði. Hann sendi orð Böðvari
til Staðar og stefndi honum inn í Dali og þangað stefndi hann öllu liði úr
Borgarfirði. Loftur biskupsson var fyrir Mýramönnum. Voru þeir sex tigir. Böðvar
hafði á öðru hundraði manna, Sturla bróðir hans fimm tigu manna. Vestan var og
stefnt Hrafnssonum og öllum Vestfirðingum. Þeir Gissur og Kolbeinn héldu
flokkunum vestur um Bláskógaheiði og höfðu þrettán hundrað manna. En er þeir
komu í Borgarfjörð spurðu þeir að Sturla var í Dölum. Riðu þeir þá vestur
Brattabrekku. Sturla hafði hestvörð á brekkunni og sáu þeir er flokkurinn reið
upp Bjarnardal. En er Sturla spurði það reið hann undan vestur til Sælingsdals
og kom þar Böðvar eftir. Síðan riðu þeir til Saurbæjar og voru þar til þess er
Sunnlendingar riðu Svínadal. Þá fóru þeir Sturla inn til Kleifa. Kom þar Gísli
af Sandi og aðrir Vestfirðingar, sumir á skipum en flestir á hestum. Fé var
rekið norður til Kollafjarðar úr allri sveitinni. Sturla ætlaði að verja
Kleifarnar ef þeir hefðu riðið inn þangað. Sunnlendingar riðu til Saurbæjar og
var þorri liðsins undir Melrakkahóli og fóru þaðan á bæi sem þeim líkaði. Öngar
urðu meðalferðir svo að það ætti stað. Voru þeir í Saurbæ nokkurar nætur og
hurfu síðan suður aftur. Synir Árna áttu heima í Bitru. Þeir höfðu riðið á njósn
suður fjórir saman, Guðmundar tveir, Jón og Ólafur. En er þeir komu suður í
Glerárdal fundu þeir þar þrjá menn og höfðu drepið naut. Voru þeir þá að og
hjuggu rifin frá hrygginum. Jón mælti: " Þá skal stórt höggva og mun nú skammt
höggva í milli." Hjó hann þá um þverar herðar þeim manni er Þjóðólfur hét og var
mikið sár. Síðan vógu þeir þann mann er Þorkell hét. Kriströður hét hinn þriðji
son Einars Jónssonar Loftssonar. Hann var vígður og særðu þeir hann til ólífis.
En hinir dóu þar báðir. Kriströður var færður til Sauðafells og dó hann þar.
Árnasynir sáu að sveit manna reið neðan að þeim. Riðu þeir þá undan og upp á
heiði og svo vestur til Kleifa og lét Sturla vel yfir þeirra ferð. En
Sunnlendingar sáu fyrir sínum mönnum. Þessir voru úr sveit Sæmundarsona. Eftir
það fengu þeir tekið þann mann er Kári hét Gunnsteinsson úr Laxárdal. Hann
fóthjuggu þeir. Það gerði Björn Árnason, Strandmaður utan. Eftir það fóru
Sunnlendingar til Dala og vöruðust meir síðan afreiðir en áður. Þá er Sturla
vissi að flokkarnir höfðu hnekkst þá dreifði hann liði sínu en reið sjálfur
suður skyndilega og vildi vita ef hann fengi nokkuð hent af þeim sem seinstir
urðu en það varð ekki. Þá skildu þeir flokkana í Dölum. Reið Kolbeinn norður en
Gissur suður með alla Sunnlendinga. Grið höfðu farið í milli áður flokkarnir
skildust fram um mitt sumar. Sturla sat heima eftir þetta um hríð. Í þenna tíma
dreymdi mann í Borgarfirði að maður kæmi að honum mikill og illilegur og kvað
þetta: Sighvatur sat heima á Grund um sumarið. Hann dreymdi að hann þóttist
sitja í stofu í rúmi sínu og þótti honum stofan alskipuð og stóðu borð um alla
stofu og vist á, trapisa á gólfi og skaftker. Þá þótti honum ganga inn hestur
rauður er hann átti er Fölski hét. Hann gekk fyrir Sighvat og spurði hví hann
byði honum eigi til öls og matar og kveðst vera svangur og þyrstur. Síðan tók
hann til og át diskinn og matinn og tók hvað að öðru það er á var borðinu.
Sighvatur kvað hér um vísu þessa: Sturla var heima að Sauðafelli lengstum framan
til Jakobsmessu. Hún var þá á sunnudag. Þann tíma sendi hann suður Svarthöfða
Dufgusson og nær flesta alla fylgdarmenn sína til Hvalfjarðar og fóru þeir út í
Geirshólm og drógu þeir þar að föng og öfluðu heldur með harðindum til. Var þá
hleypt suður til Reykja og sagt Gissuri að menn Sturlu voru í Geirshólmi og
mundu ræna um alla sveit niðri þar. Gissur brá þegar við og reið ofan um heiði
en bændur eggjuðu að hann mundi draga skip að sér og leggja að þeim í hólminn.
Gissur sagði að óhægt mundi að vinna hólminn" en þar eru þeir flestir er mér
þykir eigi svo mikill slægur til að eg vilji þar í hættu hafa líf mitt eða vina
minna. En ef Sturla væri í hólminum þá mundi eg freista að þeim að leggja. En nú
skuluð þér gæta yðvar og fjár yðvars sem þér kunnið og haldið saman sem best
hverjir sem mest þurfa." Gissur lét um sumarið taka upp bú Dufguss Þorleifssonar
í Selvogi á Strönd og ræna þar öllu fénu en lið allt var óbirgt eftir og sáu
bændur fyrir því. Þá er Sturla hafði senda þá Svarthöfða til Geirshólms reið
hann sjálfur vestur á Reykjahóla til bús síns og gerði þaðan menn sína vestur í
fjörðu til Hrafnssona og annarra vina sinna og stefndi vestan liði og lagði þann
stefnudag að allir skyldu koma til Sauðafells laugardaginn fyrir Lárentíusmessu.
Hún var á þriðja dag. Hann sendi og menn til Ásgríms Bergþórssonar að hann
skyldi safna liði um Steingrímsfjörð og Strandir. Hann sendi og menn Böðvari að
Stað að hann skyldi senda honum nokkura menn. Halldór Guðmundarson sendi hann á
Eyri til Sturlu Þórðarsonar og bað hann koma til sín og voru þeir tuttugu saman.
Einar ósiður var fyrir Böðvars mönnum. Sturla lagði öllum mönnum stefnu hina
sömu. Borgfirðingar fóru Arnarvatnsheiði og komu þeir í Vatnsdal sunnudaginn
síð. Þá er liðsafnaður var um Strandir voru þar menn norðan um Flóa, Halldór son
Hámundar Bergssonar og Snorri bláhattur Þórarinsson prests og Þórörnu dóttur
Þorgils Gunnsteinssonar. En er þeir urðu varir við liðdráttinn fóru þeir norður
yfir Flóa. Fengu þeir sér þá hesta og riðu norður til Skagafjarðar. Fundu þeir
Kolbein á hestaþingi sunnudaginn og sögðu honum liðdráttinn vestan. Kolbeinn
hafði þá ráðagerð við sína menn og var það ráð tekið að Kolbeinn valdi með sér
hið röskvasta fólk og lýsti því að hann mundi ríða af héraði fyrst að sinni nær
sem honum yrði auðið aftur að koma. Laugardaginn kom lið það til Sauðafells er
Sturla hafði þangað stefnt. Þá var og kominn Markús bróðir hans norðan af Grund.
Voru þeir Markús fjórir, Vigfús smiður og Kolli af Espihóli og Bagal-Már. Þá
komu þeir Svarthöfði sunnan. En sunnudaginn reið Sturla heiman norður til
Miðfjarðar. Reið sumt liðið Laxárdalsheiði. Sturla gerði Kálf Gilsson og þá
Miðfirðinga um nóttina á njósn norður fyrir og fóru þeir norður allt í
Bólstaðarhlíð í hríðinni. Sturla reið og um nóttina og daginn eftir norður með
flokk sinn og kom í Bólstaðarhlíð mánadaginn síð og átu menn þar náttverð. Var
þá spurt af héraðinu að Kolbeinn var braut riðinn. Miðfirðingar riðu norður
Vatnsskarð sjö saman og komu um kveldið fyrir Lárentíusmessu í Valadal og
slógust þar inn og tóku það er laust var. Þá komu þar Kolbeins menn þeir er
seint höfðu orðið og flettu þá alla en særðu einn mjög. Sá hét Þorkell
berklingur. En aðra létu þeir fara suður á fjall með sér og fundu þeir Kolbein í
Vinverjadal og gaf hann þeim grið og fóru þeir aftur vopnlausir. Sturla reið til
Skagafjarðar Lárentíusmessu snemma með alla flokkana og átu þeir mat á
Reykjarhóli. Var þangað borinn maturinn. Síðan reið Sturla á Flugumýri með sveit
sína en flokkarnir dreifðust um héraðið. Var tekinn matur og höggvið fé til
matar mönnum. Var það gert við ráð Sturlu en þó var stolið hjá fram nær hvívetna
því er óráðvandir menn komu höndum á og eigi var í kirkjur fært. Þá er
flokkarnir voru í Skagafirði dreymdi mann þar í héraðinu að maður kæmi að honum
mikill og ógurlegur. Hann þóttist spyrja: " Hvern veg mun verða um ófrið þenna
hinn mikla er nú er hér í héraði?" Hinn mikli maður svarar: " Illa mun verða og
allilla. Sturla mun falla en Kolbeinn mun eigi á braut komast." Hann varð
hræddur mjög og hugði að Kolbeinn ungi mundi þetta eiga. Steinvöru
Sighvatsdóttur að Keldum dreymdi og í þenna tíma að hún þóttist úti standa og
komin í eyðitröð eina. Hún þóttist sjá Þorgrím úr Gunnarsholti sitja á
traðargarðinum og horfði á mannshöfuð er lá á garðinum. Hann kvað: Margir voru
aðrir draumar sagðir í þenna tíma, þó að hér séu eigi ritaðir, þeir er
tíðindavænir þóttu vera, svo og aðrir fyrirburðir. Sturla var á Flugumýri
nokkurar nætur. Síðan reið hann út til Hóla og var StaðarKolbeinn þar fyrir
ráðum og lagðist lítt á með þeim Sturlu. Var Kolbeinn í forkirkju og mæltist
þaðan fyrir. Reið Sturla þaðan út til Kolbeinsáróss. Voru þar tvö skip í búnaði.
Gerði hann þaðan sveit manna út í Fljót eftir hrossum og fóru þeir allóspaklega.
Sveinn Ásgeirsson vó mann einn er Eyjólfur hét. Hann Sveinn var vestan úr
Króksfirði. Sturla reið þá í Hegranes og var í Ási frjádaginn og laugardaginn
fyrir Maríumessu og vatnfastaði hann hvorntveggja daginn. En eftir messudaginn
reið hann upp í Sæmundarhlíð með flokkana og á Langaholt. Spurði hann þá að
Sighvatur faðir hans var kominn norðan í hérað með fjögur hundruð manna. Voru
þar þá synir hans allir þeir er þá voru hér á landi. Fór Sturla þá austur yfir
vötn og fundust þeir við Vallalaug. Var það þá ráðið að menn skyldu búa sig sem
best og leita á suður ef þeir Kolbeinn kæmu eigi sunnan. Sturla sendi jafnan
bændur úr héraði upp úr byggð eða á Kjöl suður eða annan veg á njósn en öngir
komu aftur. Leið svo fram á vikuna til frjádagsins. Þá var Sturla að Vallalaug.
Var þá mart talað og mest um það hvort þeir Kolbeinn mundu sunnan koma. Og er
menn töluðu þetta tók Sturla til orða: " Mikinn mun ætla eg þess vera með oss
frændum hvern veg það er gefið. Ef þeir hafa vald yfir mér, frændur mínir, þá
hygg eg að mér sé dauðinn einn ætlaður en það veit guð með mér þó að eg eigi
vald á þeim að engis þeirra blóði skal eg út hella." Öngar njósnir fengu þeir um
kveldið af sínum mönnum en þó fór þá pati af því að menn hefðu grun á að
flokkarnir mundu í nánd vera. Þá var það ráð gert að flokkarnir allir skyldu
liggja úti um nóttina með vopnum sínum. Voru þeir þá skammt frá lauginni og
sváfu menn heldur lítið flestir. Um morguninn spurði Sturla nafna sinn Sturlu
Þórðarson: " Hvað ætlar þú nafni," sagði hann," hvort þeir komi sunnan?" Sturla
svarar: " Það ætla eg nú að þeir komi." " Hvað dreymdi þig?" sagði Sturla
Sighvatsson. " Mig dreymdi það," sagði Sturla," að eg var í Hvammi á föðurleifð
minni og þar vorum vér allir fyrir handan ána upp frá Akri. Kross stóð hjá oss á
holtsmúlanum hár og mikill. Þá þótti mér hlaupa skriða mikil úr fjallinu og var
smágrjót í, allt nema einn steinn. Hann var svo mikill sem hamar hlypi að oss og
þótti mér undir verða margt vorra manna og margt komst undan. En Vigfús Ívarsson
varð undir svo að eg kenndi. En þá vaknaði eg," sagði hann. Sturla svarar: " Oft
verður sveipur í svefni," sagði hann. Frjádagsaftaninn reið Sturla með sína
sveit á Miklabæ en Kolbeinn bróðir hans á Víðivöllu, Sighvatur í Sólheima.
Markús var að Miðskytju og synir Skarðsnorra og þeir af Meðalfellsströnd.
Flokkunum var dreift eftir allri Blönduhlíð mjög en hestar fyrir neðan. Kolbeinn
ungi reið af héraði sem fyrr var ritað og hafði hálft annað hundrað manna. Hann
reið suður af Kili þá er hann hafði lausa látið menn Sturlu þá er teknir voru í
Valadal. En er hann kom af fjalli reið hann til móts við Gissur. Sat hann í
Hróarsholti um sumarið og hafði þangað látið fara bú það er hann hafði upp tekið
fyrir Dufgusi. En er þeir frændur fundust réðu þeir það þá þegar að menn voru
sendir ofan um heiði og um alla sveit Gissurar. Var svo gjörla eftir farið að
allir menn fóru þeir er herfærir þóttu vera. Kom þar skjótt saman lið mikið.
Þeir sendu menn á Rangárvöllu eftir liði og vildu þeir þá ekki upp standa bræður
nema Björn. Hann fór við fimmta mann. Þeir sátu í Tungu Maríumessu og drógust þá
að flokkarnir. En eftir messudaginn fóru þeir til fjalls og gerði Kolbeinn menn
undan norður til sveita til vina sinna og stefndi þeim til móts við sig á
fjallið, öllum þeim er vildu honum lið veita. Þeir Gissur fóru þar til er þeir
komu norður í Kiðjaskarð. Þar komu til þeirra Vatnsdælir og fleiri vestanmenn.
Þorsteinn úr Hvammi og Þorsteinn Hjálmsson voru fyrir þeim. Háttuðu þeir svo
reiðinni sunnan að Gissur reið síðast og skyldi geyma að öngvir hröktust aftur
en Kolbeinn reið fyrstur og sætti njósnarmönnum sínum. Gengu og svo njósnirnar
að þá komu aðrar jafnan til Kolbeins er aðrir voru hjá Gissuri, þeir er fyrr
komu. Riðu þeir þá til Skíðastaðalaugar. Þá reið Brandur Kolbeinsson frá með
nokkura menn. Hann hafði verið suður með Kolbeini frænda sínum. Hann reið ofan í
hérað og safnaði liði um Sæmundarhlíð og Langaholt og Hegranes og austur yfir
vötn og mjög svo neðan að Flugumýri. Hann fékk þá mikið lið. Þeir höfðu níu
hundrað sunnan en þá er þeir voru við Reykjalaug voru nær þrettán hundrað. Þeir
komu þar frjádagskveldið og var Brandur þá til kominn laugarmorguninn snemma með
hundrað manna. Fyrir tíðindum þessum er hér fara eftir urðu margir fyrirburðir
þó að hér séu fáir ritaðir. Brynjólfur hét maður á Kjalarnesi er það dreymdi að
hann sá mann mikinn og var höggvinn af hnakkinn og á hálsinn. Hann kvað vísu
þessa: Hafliði prestur Ljótsson heyrði kveðið í Halleyjarhóli: Þórarin Gilsson
dreymdi að kona kvæði þetta: Einar kláp dreymdi að þetta væri kveðið: Maður hét
Snæbjörn. Hann bjó í Sandvík út frá Höfðahverfi. Hann gekk út um nótt. Það var
fyrir jól um veturinn fyrir Örlygsstaðafund. Þá gekk kona í túnið mikil og
þrýstileg, dapurleg og rauðlituð. Hún var í dökkblám kyrtli, stokkabelti hafði
hún um sig. Hún kvað þetta og snerist við honum: Enn kvað hún þetta: Halldóra
hét kona og var Þórðardóttir. Hún var í Fljótum. Hana dreymdi um sumarið fyrir
Örlygsstaðafund að maður kæmi að henni og kvað þetta: Þessi vísa var kveðin
fyrir Ormsteini presti enn fyrir Örlygsstaðafund í svefni: Þessi vísa var kveðin
vestur í Svartárdal fyrir konu einni og kom að henni mikill maður og illilegur:
Jón hét maður og var Grettisson. Hann dreymdi að maður kom að honum og kvað
þetta: Þetta var kveðið fyrir Sturlu Sighvatssyni heima að Sauðafelli um sumarið
áður hann fór til Örlygsstaðafundar. Kona kom að honum og kvað: Og þótti Sturlu
konan klökkvandi kveða. Um sumarið enn fyrir Örlygsstaðafund dreymdi þá konu er
Þuríður hét að Fellsenda í Dölum að henni þótti koma að sér Sturla Sighvatsson
og kvað þetta: Staka þessi var kveðin fyrir Sturlu Þórðarsyni enn fyrir fundinn:
Þessi vísa var kveðin fyrir þeim manni er Bergur hét: Þetta var kveðið fyrir
konu einni skammt frá Þingeyrastað um ljósan dag en eigi sá hún manninn en hátt
var kveðið: Þorgeir hét prestur. Hann dreymdi fyrir fundinn að kona kom að honum
og kvað þetta: Sigurð Styrbjarnarson dreymdi það fyrir Örlygsstaðafund að hann
þóttist sjá hrafna tvo og kváðu þetta sitt orð hvor: Eyjólf forna dreymdi er
hann svaf hjá Skytju á Skógarströnd að kona kvæði þetta: Þá er Sturla kom á
Miklabæ frjádaginn síð reið hann upp í Sólheima að finna föður sinn og töluðu
þeir um hríð. En er hann reið ofan kom hann á Víðivöllu. Gekk Kolbeinn út bróðir
hans og sveit hans. Var það frítt lið og vel búið. Sturla talaði um: " Þú hefir
gott lið bróðir." " Svo þykir mér," sagði Kolbeinn. " Svo er og," sagði Sturla,"
enda mun þess þurfa því að hér munu þeir fyrst að ríða er þeir koma handan úr
tungunni. Og er það mitt ráð að þér farið upp á húsin því að hér er vígi á
húsunum en vér skulum skjótt koma að hjálpa yður." " Svo skal vera sem þér
skipið til," sagði Kolbeinn. " Vel væri þá," sagði Sturla og reið á braut og á
Miklabæ. Hann gerði þá út vörðu sem vant var. Sturla lá um nóttina í lokhvílu og
Illugi prestur Þórarinsson hjá honum. En í annarri lokhvílunni lá Sturla
Þórðarson og Einar ósiður hjá honum. Skálinn var allur skipaður mönnum. Þessa
nótt voru þeir Gissur við Reykjalaug og stóðu þeir Kolbeinn snemma upp um
morguninn og vöktu lið sitt. Gissur sagði þeim Kolbeini og Brandi draum sinn því
að Brandur kom áður þeir væru klæddir. " Það dreymdi mig," sagði Gissur," að mér
þótti Magnús biskup föðurbróðir minn koma að mér og mælti hann svo: " Standið
þér upp frændi," sagði hann," eg skal fara með yður." Þá vaknaði eg." " Þetta er
vel dreymt," sagði Kolbeinn," eða hversu líst þér?" " Betra þykir mér dreymt en
ódreymt," sagði Gissur. Kolbeinn gekk til skrifta að Reykjum við Þórð prest og
fékk honum til varðveislu spjót gott er hann átti en tók kesju í hönd sér.
Gissur talaði þá fyrir liðinu og eggjaði menn til framgöngu: " Vil eg eigi,"
sagði hann," að þér hafið mig á spjótsoddum fyrir yður sem Skagfirðingar höfðu
Kolbein Tumason frænda minn, þá er hann féll í Víðinesi, en runnu sjálfir þegar
í fyrstu svo hræddir að þeir vissu eigi er þeir runnu yfir Jökulsá. Og þar er
þeir þóttust skjöldu bera á baki sér þar báru þeir söðla sína. Leitið yður nú
heldur vaskra manna dæma þeirra er vel fylgdu Sverri konungi eða öðrum
höfðingjum, þá er æ uppi þeirra frægð og góður röskleikur. Efist og ekki í því
að eg skal yður eigi fjarri staddur ef þér dugið vel sem eg vænti góðs af öllum
yður. Er það og satt að segja að sá maður má aldregi röskur heita er eigi rekur
þessa óaldarflokka af sér. Gæti vor allra guð," sagði Gissur. Allir rómuðu þetta
erindi vel. Eftir það riðu þeir austur yfir tunguna og var þá saman komið allt
lið þeirra. Stefndu þeir að ánni gegnt Víðivöllum. Sturla vaknaði þá er skammt
var sól farin. Hann settist upp og var sveittur um andlitið. Hann strauk fast
hendinni um kinnina og mælti: " Ekki er mark að draumum." Síðan gekk hann af
sæng og Illugi prestur með honum. En er hann kom aftur lá hann litla hríð áður
maður kom í skálann og kallaði: " Nú ríður flokkurinn Sunnlendinga og er her
manna." Hljópu menn þá þegar upp og til vopna. En er Sturla kom út í dyr og sá
lið Gissurar þá mælti hann: " Ekki er það svo fátt sem það er smátt og komum vér
allvel liði að oss og fari hestasveinar og reki undan hrossin." Þau voru um
allar mýrar ofan til árinnar. Sturla gekk þá til kirkju og tók rollu úr pungi
sínum og söng af bænir sínar og söng Ágústínusbæn meðan liðið bjóst. Síðan gengu
þeir upp úr garði og stefndu til Víðivalla hið efra. Þá er Sunnlendingar riðu að
Jökulsá féll maður þeirra af baki er Þorleifur spaði hét, hann bjó suður á
Hrútsstöðum, og æptu menn að. Gissur bað það óp eigi leggja og varð það að
herópi. Þeir Sturla þögðu þar til er Kolbeinn kom í mót þeim með sína sveit. Þá
æptu þeir allir og sneru upp í gerði það er heitir á Örlygsstöðum. Sauðahús stóð
í gerðinu. En garðurinn var lágur svo að það var öllu ekki vígi. Sturla nam stað
er hann kom suður um húsið á milli og garðsins. Hann var í blárri úlpu áður en
Hallur Arason steypti yfir hann mórendri flekku og ermar á og litla brynju. Menn
Sturlu nokkurir gengu fram að garðinum og námu þar stað og var þar völlur í
milli og þess er Sturla stóð. Skildir voru bundnir í klyfjar og urðu þeir eigi
leystir. Einn skjöldur var laus er á var markað krucifixum. Sá var Sturlu
ætlaður en hann tók eigi við. Gissur með sína sveit reið á Víðivöllu og stigu
þar af hestum sínum og gengu. Kolbeinn ungi reið og mestur hluti liðsins og fóru
þeir nær hlíðinni. Sighvatur reið þá ofan með hlíðinni og fjallinu með sitt lið.
Þeir Gissur og menn hans námu staðar í útsuður frá gerðinu en þeir Kolbeinn ungi
riðu að gerðinu mjög áður þeir hljópu af hestunum. Þá mælti einn maður er stóð
við garðinn til Sturlu: " Skulum vér nú eigi hlaupa á þá meðan er þeir stíga af
baki?" " Eigi," sagði Sturla," hér skulum vér bíða og renna ekki héðan." En þó
runnu þá nokkurir út af gerðinu í mót þeim, Svarthöfði Dufgusson og synir
Skarð-Snorra, Bárður og Sigmundur, Ormur kistill, Hallur af Jörfa. Sjö voru þeir
saman. Brátt hurfu þeir aftur. Kolbeins menn sneru djarflega á mót þeim og hljóp
Mörður Eiríksson fyrstur á garðinn. Þá fylgdu honum margir og eggjuðust að fast
að reka fáa menn af sér. Í þann tíma reið Sighvatur ofan í gerðið og vógu
Kolbeins menn tvo menn hans áður á hrossbaki þá er síðast riðu, Þórð Kollsson
heimamann hans. Sigurður Eldjárnsson vó hann. Þá sneru þeir Kolbeinn upp með
garðinum og fylgdarmenn hans fyrstir með honum, Einar dragi Illugason, Þorsteinn
göltur bróðir hans, Jón kjappi, Ólafur Höskuldarson chaim, Sigurður Eldjárnsson,
Þórálfur Bjarnason og margir aðrir og veittu harða atgöngu. Kolbeinn mælti þá er
hann gekk að garðinum í fyrstunni: " Gangi nú að guðs vilja og að málaefnum,"
sagði hann. Þeir Kolbeinn sneru svo fremi upp með garðinum að þá voru þar öngvir
menn eftir er þeir höfðu í fyrstu að gengið og best var við horft. Gissur gekk
af útsuðri að gerðinu og sneru þá Sturlu menn á mót þeim og varð þar hart
viðurnám. Tók Sturla þá upp stein er Kolbeins menn höfðu kastað í gerðið og varp
í mót þeim Gissuri. Varð fyrir Narfi Svartsson og kom á stálhúfuna fyrir ofan
hausinn og féll hann á bak aftur svo snöggt að nær kastaði fótunum fram yfir
höfuðið. Hann spratt skjótt upp því að hausinn var eigi sakaður og var þá hinn
ákafasti. Maður einn mælti í liði Gissurar: " Það skyldi Borgfirðingurinn vita
áður sól gengi undir í kveld hvort Sunnlendingurinn væri ragur eða eigi."
Eiríkur birkibeinn var í hvítum pansara. Hann varp steini að þessum manni og brá
hann við buklara og féll á bak aftur. Hann stóð skjótt upp og snaraði að Sturlu
mönnum. Þá unnu margir á honum og féll hann þar. Gissurar menn grýttu á lið
Sturlu í fyrstu. Þá mælti Gissur: " Kastið þér eigi grjóti í lið þeirra því að
þér takið stór högg af því sama grjóti þá er þeir senda það aftur." Áskell son
Skeggja Árnasonar hafði verið með Sturlu og farið til hrossa um morguninn. Hann
varð svo nauðulega staddur að hann hljóp í flokkinn Sunnlendinga og fór með þeim
til bardagans. En er saman laust liðinu komst hann til sinna manna og hitti þar
félaga sinn er Þorkell hét og mælti: " Nú eru brögð við. Eg hefi verið í liði
Sunnlendinga svo að þeir hafa eigi vitað." Þá mælti einn sunnlenskur maður: "
Eigi skyldir þú lengi eiga að hælast við oss." Stálhúfan var hölluð á höfði
Áskatli og lausar kinnbjargirnar. Þorkell mælti: " Settu betur húfu þína en eg
mun hlífa þér meðan." Þá kom Þorkatli steinshögg og snerist hann þá við óvinum
sínum. Þá lagði maður til hans með spjóti og hjó hann það af skafti. Þá brá hinn
sverði en Þorkell hjó á hönd honum og fleiri unnu á honum. Þorkell komst heill á
braut en Áskell féll þar. Í þenna tíma var kallað á Sturlu menn að óvinir þeirra
væru komnir á bak þeim og voru þeir Kolbeinn þar. Þá sneru Sturlu menn á mót
þeim og urðu þá í kvínni og drógu sig úr norður í gerðið. Þar féll Ögmundur
Kolbeinsson í kvínni. En þá var Kolbeinn Sighvatsson og hans menn komnir á
flótta upp úr gerðinu. En Eyfirðingar voru þá komnir í gerðið og lagði Guðmundur
Gilsson til Halls úr Glaumbæ Þorsteinssonar svo að hann féll. Sighvatur gekk þá
suður eftir gerðinu á mót Skagfirðingum. Hann var í blám kyrtli og hafði
stálhúfu á höfði en öxi forna og rekna í hendi er Stjarna hét. Hann hélt um
skaftið fyrir neðan augað og sneri frá sér egginni en veifði skaftinu. Maður
mælti til hans sá er gekk úr kvínni: " Gakktu eigi þar fram Sighvatur. Þar eru
óvinir fyrir." Hann svarar öngu og gekk sem áður. Þorvarður úr Saurbæ gekk með
honum og Sighvatur Runólfsson og Sámur húskarl hans Þorvarðs. Árni Auðunarson
gekk fram með Sighvati og hjó til beggja handa. Kolbeins menn spurðu hví hann
léti svo, lítill maður og gamall. " Eg ætla mér ekki á braut," sagði hann. Þeir
Sighvatur fjórir féllu suður af gerðinu. Þá kom að Björn Leifsson úr Ási og
skaut skildi yfir Sighvat en studdi höndum að höfði honum því að hann var
þrotinn af mæði en lítt sár eða ekki. Þá kom Kolbeinn ungi að og spurði: " Hver
húkir þar undir garðinum?" " Sighvatur," sögðu þeir. " Hví drepið þér hann
eigi?" sagði Kolbeinn. " Því að Björn hlífir honum," sögðu þeir. " Drepið þér
hann þá fyrst," sagði Kolbeinn. Björn hrökk þá í brott þaðan. Kolbeinn lagði til
Sighvats með spjóti þar er mættist hálsinn og herðarnar og varð það lítið sár
því að oddurinn var af spjótinu. Sighvatur mælti: " Höfumst orð við. Þér munuð
nú ráða skiptum vorum." Þá hljóp að Einar dragi og hjó í höfuð Sighvati og var
það ærið banasár en þó unnu þá fleiri menn á honum. En er Sighvatur djákni sá
þetta þá lagðist hann ofan á nafna sinn og var þar veginn. Sighvatur Sturluson
hafði sautján sár. Þá var hann á hinu átta ári hins sjöunda tigar. Árni
Auðunarson lést þar við mikinn orðstír. Þorvarður úr Saurbæ var í brynju þeirri
er Fulltrúi hét og gengu ekki spjótalög á hana. Það gaf honum líf en Kolbeinn þá
er hann kom til. Sámur lést þar. Árni var á átta tigi. Þeir flettu Sighvat öllum
klæðum nema stuttbrókum. Jafnframt þessu er að segja frá Sturlu. Hann hafði
mikla atsókn og varðist alldrengilega. Markús Þorgilsson hét ungur maður. Hann
hljóp úr flokki Sturlu ofan á garðinn snemma fundarins. Hann var lagður með
spjóti í gegnum og varðist síðan sem best. Þá fékk hann annað lag í gegnum svo
að út féllu iðrin og þá féll hann. Sturla hörfaði út úr gerðinu og fyrir neðan
húsið og svo vestur um. Lauga-Snorri gekk fyrir Sturlu og hlífði honum með
buklara og hafði sverðið undir buklaranum sem þá er menn skylmast. Sturla hafði
sinn buklara yfir höfði honum. Þá var mikil atsókn að Sturlu en Snorri hlífði
honum en ekki sér sjálfum og fékk hann því mörg sár og stór áður hann féll.
Sturla varðist með spjóti því er Grásíða hét, fornt og ekki vel stinnt
málaspjót. Hann lagði svo hart með því jafnan að menn féllu fyrir en spjótið
lagðist og brá hann því undir fót sér nokkurum sinnum. Húnröður son Magnúss
Húnröðarsonar lagði spjóti til Sturlu en hann lagði á mót svo að Húnröður féll.
Hann var lítill maður og hafði góða brynju og varð ekki sár. Þá sótti Koðrán
Svarthöfðason að Sturlu og lagði til hans með spjóti. Sturla mælti til hans: "
Ertu þar enn fjandinn?" Koðrán svarar: " Hvar væri hans meiri von?" Það segja
fleiri menn að Sturla skeindist eigi á því lagi. Þá stóð Húnröður upp og lagði
spjóti í hægri kinn Sturlu og nam í beini stað. Þá mælti Sturla: " Og nú vinna
smádjöflar á mér," sagði hann. Þá lögðu tveir menn senn til Sturlu. Hjalti
biskupsson lagði í vinstri kinn honum og skar spjótið út úr tungu og var sárið
beinfast. Böðvar kampi son Einars nautbælings lagði spjóti í kverkur Sturlu og
renndi upp í munninn. Sturla lagði til Hjálms á Víðivöllum og féll hann við. Þá
er Sturla var sár sjö sárum mælti hann til Hjalta: " Grið frændi," sagði hann. "
Grið skaltu af mér hafa," sagði Hjalti. Sturla var þá þrotinn af mæði og
blóðrás. Hann studdi þá höndunum á herðar Hjalta og gengu þeir svo út af
gerðinu. Hjalti tók þá annarri hendi aftur á bak sér og studdi hann svo. Sturla
kastaði sér þá niður er hann kom skammt frá gerðinu. Mál hans var þá óskýrt og
þótti Hjalta sem hann beiddist prestsfundar. Hjalti gekk þá í braut en yfir
honum stóð Ólafur tottur mágur Flosa prests. Hann skaut skildi yfir Sturlu en
Játgeir Teitsson mágur Gissurar kastaði buklara yfir hann. Þá kom Gissur til og
kastaði af honum hlífunum og svo stálhúfunni. Hann mælti: " Hér skal eg að
vinna." Hann tók breiða öxi úr hendi Þórði Valdasyni og hjó í höfuð Sturlu
vinstra megin fyrir aftan eyrað mikið sár og hljóp lítt í sundur. Það segja menn
þeir er hjá voru að Gissur hljóp báðum fótum upp við er hann hjó Sturlu svo að
loft sá milli fótanna og jarðarinnar. Þá lagði Klængur Bjarnarson í kverkur
Sturlu í það sár er þar var áður og upp í munninn. Var allt sárið svo mikið að
stinga mátti í þremur fingrum. Þá kom Einar Þorvaldsson þar og sagði lát
Sighvats. " Ekki tel eg að því," segir Gissur. Önundur biskupsfrændi skar pung
af Sturlu og fékk Gissuri. Annar maður dró gull af fingri honum það er átt hafði
Sæmundur í Odda, dökkur steinn í og grafið á innsigli. Gissur tók gullið og vopn
Sturlu. Markús Marðarson lagði spjóti í kvið Sturlu hægra megin upp frá nafla.
Þrjú sár hafði hann á bringunni vinstra megin. Naddur hét maður er hjó á barka
Sturlu. Engi sár blæddu þau er hann fékk síðan er Gissur vann á honum. Þórarinn
Sveinsson var jafnan nær Sturlu og bar sig vel en Gissur gaf honum grið þá er
hann kenndi hann fyrir sakir frændsemi við Gró konu Gissurar. Þórarinn þó líki
Sturlu og saumaði um en þeir höfðu áður flett líkið svo að bert var. Marteinn
Þorkelsson féll skammt frá Sturlu. Kolbeinn Sighvatsson og meginflóttinn nam
staðar undir hlíðinni á grjóthörg nokkurum. Þar kom til Gísli af Sandi með sína
sveit og voru þeir á hestum og eggjuðu menn hann ofan að hjálpa þeim í tröðinni
og hann bað Vestfirðinga eggja sína menn. Og þá kom Máni úr Gnúpufelli neðan að
og sagði að þeir voru báðir fallnir Sighvatur og Sturla og bað hann Kolbein
forða sér sem honum þætti líkast. Kolbeinn hljóp þá til kirkju á Miklabæ og
allur flokkurinn, sumir í kirkju en sumir í húsin. Þeir Gissur komu litlu síðar
að kirkjunni. Gísli af Rauðasandi og Tumi Sighvatsson flýðu í fjallið upp og
margt manna með þeim og svo til Eyjafjarðar. Markús Sighvatsson var særður til
ólífis í gerðinu. Síðan var hann færður til Víðivalla og lagðist á grúfu og var
húslaður. Brandur Úlfhéðinsson sat yfir honum. Þá sendi Gissur til Símon knút og
Gissur glaða að drepa hann. Börkur son Þorbjarnar Sigurðarsonar stóls vó að
honum. Þórður Guðmundarson varðist úr húsdyrum á Miklabæ þar til er leitað var
til laundyra á bak honum. Þá hopaði hann í stofu og varðist þar lengi vel og
drengilega áður hann yrði sóttur. Gissur glaði hjó báðar hendur af honum. Það
var banasár. Þá er Gissur kom til kirkjunnar voru mönnum grið boðin, fyrst
Eyfirðingum. Þeir Gissur og Klængur buðu Sturlu Þórðarsyni grið en hann skildi
Ásgrím Bergþórsson til griða með sér og var því skjótt játað. Dufgussonum voru
grið gefin fyrir flutning Ólafs Svartssonar. Þeir voru á kirkju uppi Svarthöfði
Dufgusson og Kolbeinn grön. En þar kom að öllum voru grið gefin og játað friði
nema sex. Sturla spurði Kolbein Sighvatsson hvort hann vildi að þeir gengju út
en Kolbeinn bað þá út ganga og sagði það helst til hjálpar ef nokkuð rýmdist í
kirkjunni því að fólkinu hélt við spreng. Kolbeinn bað þá biðja sér griða er
þeir kæmu út og bjóða það allt fyrir hann er honum sómdi til lífs að vinna. Hann
bauð utanferð sína og koma aldrei út. En ekki var á það litið. Þeir heituðust að
brenna kirkjuna og kváðu óvígða ef þeir gengju eigi út. Þar voru þeir til
sólarfalls um kveldið. Þá bað Kolbeinn að þeir skyldu leyfa að þeir gengju til
náðhúss og var því játað. Þá var rökkvið er þeir gengu út úr kirkjunni. Þeir
gengu um skálann og var hann skipaður af sárum mönnum og þeim er grið voru
gefin. Þeir fögnuðu er þeir Kolbeinn voru þar komnir heilir. Kolbeinn svarar: "
Víst er það vel en þó höfum vér eigi griðin fengið." En er þeir höfðu setið um
hríð þá gengu þeir út. Kolbeinn mælti til þeirra er inni voru: " Viljið þér út
ganga og sjá högg stór?" Þeim varð ekki á munni. Kolbeinn mælti til Gissurar er
hann kom út: " Það vildi eg að þú létir mig fyrr höggva en Þórð bróður minn."
Gissur kvað svo vera skyldu. Þá hjó Einar kollur Kolbein. Þá var Þórður til
höggs leiddur. Þá mælti maður við Kolbein unga: " Viltu árna sveininum griða,
Þórði frænda þínum?" Kolbeinn mælti: " Fór sá er skaði meiri var að." Brandur
Þorleifsson vó Þórð. Þá voru þeir Hrafnssynir vegnir Krákur og Sveinbjörn.
Hersteinn son Bergs prests vó að þeim. Þóri jökul vó sá maður er hefna þóttist
bróður síns er Þórir hafði vegið í Bæjarbardaga. Þórir kvað vísu þessa áður hann
lagðist undir höggið: Þá var til höggs leiddur Hermundur Hermundarson. Hann var
manna best hærður og mælti að hann vildi kneppa hári sínu svo að það yrði eigi
blóðugt og svo gerði hann. Hann horfði í loft upp er Geirmundur þjófur vó hann.
Klængur fékk hann til. Allir voru þeir vegnir með öxi Sighvats, Stjörnu. Lík
Sighvats, Markúss og Sturlu og Þórðar voru færð til Þverár en Kolbeins lík á
Grenjaðarstaði. Þessir menn létust á Örlygsstaðafundi með þeim er úr sárum dóu:
Sturla Sighvatsson vestan, Árni Auðunarson, Snorri Þórðarson, Vigfús Ívarsson,
Ormur Halldórsson, Marteinn Þorkelsson, Markús Þorgilsson, Gissur Þórarinsson,
Hermundur Hermundarson, Þórir Steinfinnsson, Valdi og Áskell Skeggjasynir, Bersi
Þorsteinsson; úr Vestfjörðum: Krákur og Sveinbjörn Hrafnssynir, Markús
Magnússon, Helgi Sveinsson, Þórður Guðmundarson, Indriði smiður, Þórður
Hallkelsson og Ámundi, Ögmundur Kolbeinsson, Jón kaupi, Dálkur Þorgilsson, en
norðan: Sighvatur Sturluson, Þórður og Markús synir hans, Sighvatur Runólfsson,
Ingjaldur stami, Þórður daufi, Einar Ingjaldsson, Björn Gissurarson, Björn
Þórarinsson, Eyjólfur, Guðmundur Halldórsson, Sámur, Þórður Eysteinsson, Eiríkur
Þorsteinsson, Björn Þorgrímsson, en lengra norðan: Kolbeinn Sighvatsson, Páll
Magnússon, Þorgeir Bjarnarson, Oddur Kárason, Skeggi Hallsson, Sigurður
Guðmundarson, Brandur Þorkelsson, Brandur Einarsson, Ljótur, Loðinn Helgason.
Þessir létust af Gissuri: Játgeir Þórarinsson, Sigfús Tófason, Þorlákur
Barkarson, Þorgils Steinason, Þórður Snorrason, Þorbjörn, Þóroddur húskarl Teits
Þorvaldssonar. Sunnudaginn fóru flestir menn braut úr Skagafirði þeir sem færir
voru fyrir sárum. Voru þá enn vestanmenn flettir á Jökulsárbakka af
fylgdarmönnum Kolbeins en sumir voru barðir. Mundu þeir fengið hafa hinar mestu
hrakningar ef eigi hefði Þorsteinn Jónsson og Vatnsdælir hólpið þeim. Var
Kolbeinn í öllu snarpari en Gissur eftir fundinn. Margt manna lá eftir í
Skagafirði í sárum, synir Skarð-Snorra, Sigmundur og Bárður, og báðir sárir til
örkumla og lágu þeir allan veturinn á Silfrastöðum. Stólungar höfðu á þeim
unnið. Féll Bárður suður frá gerðinu en Sigmundur í útnorður. Þá voru eigi skip
gengin af Íslandi er fundinum var lokið og spurðust tíðindin um haustið til
Noregs. Teitur Styrmisson og Sigríðar Sighvatsdóttur var á fundinum og komst á
braut og lét Sigríður hann fara utan um haustið í Eyjafirði og kom hann við
Orkneyjar og var þar um veturinn og fór þaðan út aftur. Þá er tíðindi þessi komu
til Noregs um haustið þótti hinn mesti mannskaði eftir þá feðga því að þeir voru
mjög vinsælir af kaupmönnum og öðrum landsmönnum. Hákon konungur var og mikill
vin Sturlu því að það var mjög talað að þeir Sturla hefðu þau ráð gert að hann
skyldi vinna land undir Hákon konung en konungur skyldi gera hann höfðingja yfir
landinu. Hafði Hákon konungur þar mest varaðan Sturlu við að hann skyldi eigi
auka manndráp á landinu og reka menn heldur utan. Þá er Snorri Sturluson spurði
fall Sighvats bróður síns og sona hans kvað hann vísu þessa og sendi til Þórðar
kakala: Þótti honum hinn mesti skaði eftir Sighvat bróður sinn sem var þó að
þeir bæru eigi gæfu til samþykkis stundum sín á milli. Eftir þessi tíðindi er nú
voru sögð lagði Kolbeinn ungi undir sig allan Norðlendingafjórðung og tók
heimildir á öllum goðorðum af þeim mönnum er átt höfðu að fornu. Var það þá
kallað ójafnaður og rangindi er Sighvatur hafði haft ríki og goðorð af mönnum
norður þar. Um vorið eftir lét Kolbeinn heyja skuldadóm eftir Sighvat í
Eyjafirði. Var þá dæmt af örfum allt fé það er Sighvatur hafði átt, bæði lönd og
lausafé og jafnvel Grundarland. Var það selt Styrmi og Sigríði dóttur Sighvats
en tekin af þeim Bjarnarstaðahlíð fyrir. Halldóru og Tuma syni Sighvats var
fengin Grund í Svarfaðardal og bjuggu þau þar fyrst. Þá er Kolbeinn fór frá
skuldadóminum var hann út í Hörgárdal á einum bæ. Hann var manna fimastur og
leikinn mjög. Hann henti sér skemmtan að og hljóp yfir þúfu eða garðsrúst lága
og féll af svo að undir honum varð höfuðið og varð honum meint við og mest í
bringunni. Þar sló í þrota og opnaðist. Hafði hann það mein meðan hann lifði og
það leiddi hann til grafar. Um sumarið eftir á alþingi bar Gissur hernaðarsakir
á alla þá menn er verið höfðu í Apavatnsför. Gengu menn þar til festu fyrir úr
öllum sveitum vestan. Var þar fyrir goldið stórfé af mörgum og dregið suður um
land. Það gjald líkaði mönnum allþungt sem von var að. Vermundur Tumason bjó að
Ökrum í þenna tíma, frændi Kolbeins unga. Hann átti Oddnýju dóttur Halls
Þorsteinssonar í Glaumbæ. Ólöf Benediktsdóttir var móðir Oddnýjar. Hún var þar
að Ökrum og hafði kú um veturinn og hjábú. Þorsteinn galti hét maður. Hann gætti
nauta Vermundar. Brandur hét son Þorsteins. Hann gætti sauða Vermundar og var
vasklegur maður. Hann var á vist með Vermundi en Þorsteini föður hans voru kaup
gefin til verka. Þetta var nokkurum vetrum eftir Örlygsstaðafund. Vermundur
ræddi um einhverju sinni við Þorstein nautamann sinn og kveðst eigi vilja að
hann stæli töðu hans fyrir kú Ólafar mágkonu sinnar. Þorsteinn kvaðst það eigi
gert hafa, kvað Hall í Glaumbæ gefa svo fóður kú hennar og Skíða Bjarnason
bróður hennar sammæddan er þá bjó á Frostastöðum að hann þurfti eigi að stela
fyrir kúna. Vermundur hét hann á braut, kvað hann eigi skyldu þar lengur vera.
Þetta var milli jóla og föstu. Þorsteinn fór á braut um daginn en Brandur son
hans var genginn til sauðfjár og vissi ekki til þessa. Maður hét Guðmundur
guðiþekkur. Hann var Gunnarsson og átti heima á Ásgrímsstöðum í Hegranesi. Hann
gekk til Miklavatns að veiða fiska aðfangadag jóla og var það á föstudag. Og um
kveldið áður hann fór heim tók að dimma mjög. Þá gekk maður að honum mikill og
ákaflega þreklegur. Hann var í kufli og lét slúta hattinn. Guðmundur spurði hver
hann væri. Hann kvaðst Járngrímur heita. " Hvert skaltu fara?" sagði Guðmundur.
" Upp í Hornskarp," sagði hann," og þaðan til Akra og þaðan vestur til
Línakradals." Síðan gekk hann á brott. Guðmundur leit eftir honum og sá að svört
bót var á milli herða honum. Fór Guðmundur heim og vissi ekki til manna er hann
sá ljós og menn. Það sama kveld var veginn á Hornskarpi sá maður er Geir hét.
Glámur svartmönungur vó hann, systurson hans. Nú er þar til að taka er áður var
frá horfið að laugardaginn eftir reið Vermundur Tumason til laugar og með honum
Ásgeir auraprestur, fylgdarmaður hans. Hann var skartsmaður mikill og manna
listugastur, raddmaður mikill. Vermundur kom síð heim og þeir félagar og gengu
til stofu og brann ljós í stofunni og dregið upp en myrkt hið neðra. Tjölduð var
stofan. Öngva sáu þeir menn þar. Vermundur bað förunaut sinn sjá fyrir hestum
þeirra og gekk Ásgeir þá úr stofunni en Vermundur festi upp vopn sín. Brandur
hafði komið heim nokkuru áður og sat hann í koluskugga og hafði snarpa öxi í
hendi. Hann vissi þá að faðir hans var á braut rekinn og það segja sumir menn að
Vermundur hefði lostið hann um veturinn nokkuru áður. Og er Vermundur fló af sér
yfirklæði sitt það er hann hafði yst þá hleypur Brandur að honum og höggur á
öxlina og mjög svo frá höndina. Var það banasár. Brandur hleypur út og strýkur
brott í náttmyrkrinu. Hann kemur í Haga og finnur þar föður sinn. Þeir koma á
Flugumýri og var Kolbeinn í hvílu kominn og menn hans. Brandur gekk að húðfati
Einars draga Illugasonar, hann var vel til hans, og sagði honum áverkann við
Vermund og réðst um við hann hvort hann skyldi eigi ganga á vald Kolbeins. Einar
bað hann á brottu verða skjótt og kvaðst eigi nenna að taka hann en þótti þess
vert. Fóru þeir feðgar þá í brott og námu staðar í nautahlöðu á Dýrfinnustöðum.
Þar bjó þá Kollsveinn Karf-Helgason. Kolbeinn spurði þegar um nóttina áverkann
en Vermundur lést drottinsdaginn. Var þá sent eftir Bersa bróður hans vestur til
Móbergs. Kom hann á Flugumýri og hafði sanna njósn af hvar þeir Brandur voru og
var Brandur þar handtekinn í hlöðunni og varðist vel áður og særður mörgum
sárum. Síðan leiddu þeir hann út og varð vel við og vó Bersi að honum. Þorsteinn
faðir Brands fór með þeim og gaf Kolbeinn honum grið. Hann fastaði kárföstu
eftir son sinn norður á Völlum í Svarfaðardal. Vermundur var færður til Staðar
og flutti Kolbeinn ungi og hans menn lík Vermundar til kirkju. Þórálfur
Bjarnason var austfirskur maður að kyni og þó kominn af ætt Þorgils Oddasonar.
Hann vó þann mann í Austfjörðum er hét Halla-Geir. Síðan sendi Þórarinn Jónsson
hann til Kolbeins unga og var hann fylgdarmaður Kolbeins og heldur skapstór og
framgjarn en það líkaði lítt öðrum fylgdarmönnum Kolbeins og þótti hann öfunda
sig. Þá var þar með Kolbeini Brandur Kolbeinsson og Ísar son Páls Sæmundarsonar
og þótti þeim Þórálfur heldur í áleitni við sig og gaf þeim viðurnefni og
kallaði þá dúnvöttu. En Kolbeinn virti þó Brand mest frænda sinn. Kolbeinn fékk
Þórálfi kvonfang, Arnríði Bjarnardóttur, og bjuggu þau á Óslandi. Hafði Þórálfur
og farið af landi á braut með Kolbeini. Þórálfur var heldur óvinsæll við
nágranna sína en þeir voru þá mestir menn þar í sveit Broddi Þorleifsson og
Álfur Guðmundarson í Gröf. Var með þeim Þórálfi allþungt. Og um veturinn tveim
vetrum eftir Örlygstaðafund fór Álfur til Staðar og minnti hann Brand á að
Þórálfur hefði fast gengið að vígum þeirra Kálfs og Guttorms feðga. En Jórunn
vildi þar ekki til leggja, húsfreyja Brands. Hún var dóttir Kálfs Guttormssonar.
Var og ekki það orð á að hún hefði Brand fram hvatt. En svo kom því að þeir réðu
aðför að Þórálfi, Brandur og Broddi og Álfur. Fékk Brandur til tíu menn eða
tólf. Var hann sjálfur, annar Einar auðmaður í Vík, þriðji Böðvar botn, fjórði
Sigurður Þjóðólfsson, fimmti Þorsteinn Ormsson, sétti Þorvarður Þormóðarson,
sjöundi Helgi Skaftason, átti Þorgils páfi, níundi Þorleifur Grímsson, tíundi
Þorsteinn Másson, ellefti Oddgeir Þórðarson, tólfti Björn mjölkarl. Með Álfi var
sá maður er Skofti hét og Þorkell bríkengur, Hrafn Ólafsson. Með Brodda var
Guðmundur úr Brimnesi og Naddur hét maður, Þorkell svali er þá bjó í Höfða og
Hlenni son hans. Þeir tóku hús á þeim Þórálfi og gengu inn. Þar voru fyrir tólf
karlar. Þórálfur komst í brynju og hljóp á lokhvíluþili og spurði hvort Brandur
væri þar. Þeir kváðu hann þar vera. " Þangað mun eg af þilinu," sagði Þórálfur,"
sem Brandur er fyrir" og svo gerði hann. Hann var þá tekinn og út leiddur. Hann
skriftaðist við förunaut þeirra, Sigurð Þjóðólfsson djákn, en Helgi Skaftason vó
að honum. Síðan riðu þeir til Hóla og voru leystir af Bótólfi biskupi. Síðan
riðu þeir til Staðar og höfðu þar setu. Fór þá Staðar-Kolbeinn upp á Flugumýri
að leita um sættir og kom hann á griðum. Síðan riðu þeir allir á Flugumýri.
Kolbeinn hafði margt manna fyrir og var í hörðu fari. Hann sat í stofu og var
alskipuð stofan og gekk kví eftir miðju gólfinu. Brandur gekk fyrst inn og þá
hver að öðrum. Kolbeinn spurði hví Brandur léti drepa Þórálf. Hann kvað margt
til þess vera, sagði hann lengi illa hafa til sín verið" en ekki gerði eg þetta
í hefnd eftir Kálf þó að það sé borið í eyru yður." Þá spurði hann Brodda hví
hann færi að Þórálfi vin hans. Broddi svarar: " Því að eg var skyldastur að reka
svívirðingar þinnar. Hefir hann lengi þér ótrúr verið og lymsklega þjónað þér
bæði hér á landi og utanlands." Við Álf vildi Kolbeinn ekki sættast áður Brandur
sagði að annaðhvort skyldu þeir allir sættast eða öngvir og beiddist þá síns
hluta af mannaforráði. Allir menn áttu þá hlut í að eigi skyldi í greinir fara
með þeim og sættust með því að Kolbeinn gerði átján hundrað þriggja alna aura
fyrir víg Þórálfs. Brandur greiddi land á Þorleiksstöðum í Blönduhlíð og lagði
Ósk það til, móðir Jórunnar, og skildust sáttir. Um veturinn eftir
Örlygsstaðafund voru þeir með Skúla hertoga í Niðarósi Snorri Sturluson og
Órækja son hans og Þorleifur Þórðarson en Þórður kakali var í Björgvin með
Hákoni konungi. En um vorið fengu þeir skip er átti Guðleikur á Skartastöðum
vinur Snorra og bjuggu það til hafs með ráði hertogans. En er þeir voru búnir og
höfðu lagt út undir Hólm þá komu menn sunnan frá konungi og með bréfum og stóð
það á að konungur bannaði þeim öllum Íslendingum að fara út á því sumri. Þeir
sýndu Snorra bréfin og svarar hann svo: " Út vil eg." Og þá er þeir voru búnir
hafði hertoginn þá í boði sínu áður þeir tóku orlof. Voru þá fáir menn við tal
þeirra hertogans og Snorra. Arnfinnur Þjófsson og Ólafur hvítaskáld voru með
hertoganum en Órækja og Þorleifur með Snorra. Og var það sögn Arnfinns að
hertoginn gæfi Snorra jarlsnafn og svo hefir Styrmir hinn fróði ritað: " Ártíð
Snorra fólgsnarjarls." En engi þeirra Íslendinganna lét það á sannast. Eftir það
létu þeir Snorri í haf og tóku Vestmannaeyjar. Þar laust Hrani Koðránsson
Austmann. Hann var með Snorra þá og Ófeigur Bjarnarson. Þeir gengu þar af í
eyjunum. Fór Snorri þá á Breiðabólstað í Fljótshlíð. Þar var þá Hallveig fyrir.
Órækja gekk og þar af og með honum Egill Sölmundarson og Hákon Bótólfsson er
galinn var kallaður. Þorleifur hafði hlut í skipinu og kom hann því á Eyrar. En
þeir Órækja riðu vestur til Borgarfjarðar og fann hann Gissur er hann fór vestur
og fór skipulega með þeim. Þá heimti Órækja að honum sverð það er Kettlingur
hét. Það var þá tekið er Órækja var meiddur. Órækja fór í Stafaholt og gaf
Þórarinn Vandráðsson honum upp búið. Söfnuðust skjótt menn að honum. Snorri og
Hallveig fóru í Reykjaholt og var þar fyrir Klængur Bjarnarson. Þorleifur fór
heim í Garða og þeir bræður Runólfur og Hafurbjörn og Halldór Ásvarðsson. Þetta
sama sumar komu þeir út Sigvarður biskup er vígður var til Skálaholts og verið
hafði ábóti í Selju og Bótólfur biskup. Hann var áður bróðir að Helgisetri. Fóru
þeir báðir heim til stóla sinna. Þetta sumar hafði Ólafur af Steini skip fyrir
norðan land og bjó til hafs. Þeir skyldu utan með honum Svarthöfði Dufgusson og
Jón son Árna Auðunarsonar og Guðmundur Ólafsson er þá lifði einn eftir þeirra
manna er verið höfðu að brennu Þorvalds. Þeir létu út og urðu afturreka í
Hlöðuvík við Horn og brutu þar skipið. Þá bjó Illugi Þorvaldsson í Æðey. En er
hann frétti þetta fór hann heiman og þeir sjö. Einar bróðir hans fór með honum,
hann var þá þrettán vetra, og Grímur Héðinsson. Hann kom þar af hafi. Þeir fóru
inn Norðurfjörð og þaðan til Kjaransvíkur. Maður þeirra einn skeindist er hann
skyldi á bak fara. Brást öxin Tjaldsperra á hann og var hann eftir en Illugi
hafði þá öxina. Ólafur Markússon var með honum, Saurbæingur. Hann var ætlaður
til áverka við Guðmund því að hann einn hafði séð hann. En er þeir komu í
Hlöðuvík þá þurrkuðu Austmenn vöru sína. Þeir Guðmundur og Svarthöfði voru þar
hjá þeim. En er þeir sáu mannferðina gengu þeir til búðar. Tók Guðmundur öxi. Þá
kallaði Svarthöfði hann úr búðinni er hann kenndi Illuga. Sneru þeir þá upp til
sinna manna. Þeir Illugi renna þá eftir þeim. Guðmundur fór seint og spurði
Svarthöfði hvort herfjötur væri á honum. Hann kvað það eigi. Þá bar Illuga að og
snerist Guðmundur við honum og hjuggust þeir í mót og kom hvor öxin á skaft
annarri. Svarthöfði vildi taka Illuga. Þá hjó Illugi í höfuð Guðmundi og var það
banasár. Þá komu Austmenn til og voru heldur ósvífrir. En er Illugi greindi
málaefni sín þá svöfðust Austmenn. Fóru þeir Illugi á braut. Svarthöfða líkaði
illa er hann hafði svo nær verið og var hann engi vin Illuga síðan. Þorleifur
Þórðarson bar sakir á þá menn alla er verið höfðu á Bæjarfundi með Sturlu. Hét
hann þeim afarkostum hvar sem hann kæmist við. Þeir Snorri og Órækja hétu honum
sínu liði til þessa máls. Þeir gerðu orðsendingar vestur í sveitir og stefndu
öllum mönnum vestan í Dali þeim er sættast vildu við þá. Þá bjó Solveig að
Sauðafelli og vildi hún liðsinna þeim mönnum ef hún mætti. Þeir Snorri fóru um
haustið vestur í Dali með flokk mikinn. Var þar Þorleifur og Órækja og Klængur
Bjarnarson. En vestan kom Sturla Þórðarson. Hann var fyrir Saurbæingum og
Strendum og þeir Guðmundur undan Felli. Ásgrímur Bergþórsson var fyrir
Steingrímsfirðingum. Úr flestum sveitum komu menn vestan að nema af Rauðasandi
og þeir er Gísla höfðu fylgt. En þó voru þessir fyrir bóndum með Solveigu sem nú
voru nefndir. En þær urðu þar málalyktir að Snorri skyldi gera einn og lúka upp
um vorið eftir. Undir þessa sætt skyldu allir menn kjósa sig þeir er það vildu
þó að eigi væru þar og játtu því allir nema Gísli og hans sveitungar. Þessum
gerðum lauk Snorri upp um vorið. Hann gerði á hvern þann mann er víg hafði vakið
í Bæ tíu hundrað en fimm hundrað á þá er menn höfðu sært en hálft þriðja hundrað
á þá er grjóti höfðu kastað. En þeir er vettvangsbjargir höfðu veitt skyldu
gjalda fimm aura og hundrað. Gekk þetta gjald yfir allar sveitir vestur nema
Rauðasand. Órækja fór um haustið um alla fjörðu og lagði undir sig svo sem fyrr
hafði hann haft. En er hann kom í Ísafjörð kom Ólafur af Steini til hans og
Guðrún kona hans. Þá réðst og Svarthöfði Dufgusson til hans. Dreif þá margt
manna til hans. Sat hann þann vetur í Stafaholt og lagðist þá fátt á með þeim
Þorleifi. Hafði Órækja mjög tekið mál Gísla á sig um haustið. En um sumarið
eftir gerðu þeir Snorri og Þorleifur Gísla sekjan skógarmann og nokkura menn með
honum. Og eftir þingið fór Snorri vestur undir Fell og háði þar féránsdóma eftir
þá Gísla. En er hann kom aftur til Sauðafells lýsti Solveig því að hún ætlaði
utan um sumarið og dætur hennar báðar. En Jón son hennar, hann hafði farið utan
hið fyrra sumarið og Þórarinn Sveinsson með honum. Solveig fær í hendur Snorra
búið að Sauðafelli en hann fékk Sturlu Þórðarsyni frænda sínum. Tók hann við
búinu og Bjarneyjum og Skáleyjum og Drangareka og fjórtán ómögum. Snorri fékk þá
Sturlu þriðjung Snorrungagoðorðs en Böðvar hafði fengið honum sinn hluta. Órækju
þótti þetta mjög í móti skapi er hann hafði eigi við öllu tekið. Þetta sumar kom
Eyvindur brattur og Árni óreiða út með bréfum Hákonar konungs og var þeim lítt
upp haldið. Þeir sögðu og ófrið þann er verið hafði um veturinn í Noregi og fall
Skúla hertoga. Órækja sat í Stafaholti um veturinn og gast Snorra alllítt að
kostnaði þeim er hann hafði á héraðsmönnum. Þá var og allfátt með þeim Þorleifi
og Órækju. Of vorið áður hafði Svarthöfði fengið Herdísar dóttur Odds Álasonar
og var hann á Eyri með Steinunni og Hrafni syni hennar. Hrafn var þá fimmtán
vetra. Þann vetur er Sturla var að Sauðafelli kom Tumi Sighvatsson fyrst norðan
til Sauðafells en síðan í Reykjaholt og tók Snorri við þeim. Þorkell
dráttarhamar var með honum og Hjálmur Ófeigsson. Þeir voru í Reykjaholti um
veturinn. En eftir jól festi Tumi sér Þuríði Ormsdóttur systur Hallveigar.
Skyldi brullaup vera í Reykjaholti um vorið. Þá voru þeir þar allir að boðinu
Órækja og Sturla og Þorleifur og var Snorri til allra þeirra vel. En hann beiddi
Sturlu þá að hann mundi gefa upp Sauðafell við Tuma og þá var það ráðið. Þeir
töluðu þá margt Snorri og Órækja en þá var Órækja fár til Sturlu frænda síns og
svo til Þorleifs. Órækja fór vestur til fjarða litlu síðar og gistu að
Sauðafelli. En þeir Sturla sátu báðir í Sælingsdalstungu hríðfastir
sumarmálahelgi þrjár nætur á fjórða tigi manna og var þá fátt með þeim. Fór
Órækja þaðan vestur til Flateyjar en Sturla á Staðarhól. Órækja kaupir þá Flatey
að Þórði tiggja og gerði þar bú á en fékk Þórði Laugardal í Tálknafirði. En
eftir það fór Órækja vestur í fjörðu og fann Einar Þorvaldsson frænda sinn og
stefndi honum til raunarstefnu um það hvort hann hefði nokkurar heimildir á
Staðarhólslandi og Hvítadal, Múla, Þverfelli, Þverdal, Eysteinsstöðum, Saurhóli.
Tók Órækja heimildir á þessum löndum ef Einari bærust. Hann stefndi málinu til
Þorskafjarðarþings þá er fimm vikur voru af sumri. Lét hann þá og orð fara um
alla fjörðu og stefndi mönnum til Þorskafjarðarþings í greindan tíma. Kom Órækja
þar þá og Ásgrímur Bergþórsson og menn úr öllum fjörðum. Þar kom Illugi
Þorvaldsson með átjánda mann og var hann einn sér og ekki mæltust þeir Órækja
við á þinginu. Órækja hafði fram landariftingar og hafði fyrirsögn á málinu
Starkaður Snorrason. Hann var sendur sunnan frá Snorra. Sá maður reifði málið er
Brandur hét Sigmundarson, Ísfirðingur forn. Þar dæmdust Órækju löndin öll. Einn
maður sat í dómi úr Saurbæ, Jón son Þorbjarnar smiðs úr Holti. Með þeim Órækju
og Illuga var auðsær fæðarsvipur en Ásgrímur talaði margt við báða þá. En það
var orð á að Órækja grunaði Illuga því að mjög fóru menn í milli þeirra Kolbeins
unga og þótti Órækju sem Illugi mundi hefjast til höfðingja í Ísafirði og hafa
þar til styrk Kolbeins. Jón Ófeigsson var á þinginu. Hann mælti svo til
búðunauta sinna er hann hélt sveit með Órækju: " Nú mundi eg," sagði hann,"
stökkva af þinginu ef eg ætti Illuga hlut því að mér þykir hættlegt um hérvist
hans." En þó skildu þar allir menn vandræðalaust. Gekk Órækja á Langhúf og fór
vestur til Flateyjar og þaðan í fjörðu vestur. Í þenna tíma kom Mörður Eiríksson
norðan frá Kolbeins og var með Illuga um vorið. Gerðist Illuga þá gott til vina
og þýddust fornir Ísfirðingar mjög til hans þeir er verið höfðu vinir föður
hans. Þá er Órækja var í fjörðum stefndi hann mönnum til sín úr Ísafirði. Skyldu
þeir finnast í Holti í Önundarfirði. Þangað fór Illugi með nokkura menn. Þar var
Mörður. Níu voru þeir. Og þá er þeir komu í Holt spurði Illugi Steinþór prest
hvað Órækja mundi vilja honum. " Við fundumst," sagði hann," á
Þorskafjarðarþingi og talaði hann ekki við mig. Nú veit eg eigi hvað hann vill."
Prestur svarar: " Hann mun nú vilja að þið eigist fleira við." " Vera má það,"
sagði hann Illugi. En eftir það komu menn þar og sögðu að Órækja var kominn
vestan um heiði. Illugi spurði hvað manna var með honum. " Sveit hans," sögðu
þeir," og þeir mágar Svarthöfði og Hrafn og Gísli." Illugi svarar þá: " Nú sé
eg, er eg veit mannaskipan hans, hvað hann vill." Bað hann þá Steinþór prest
vera við tal þeirra. Þeir voru úti þá er Órækja kom og var þar margt manna
fyrir. Órækja kallaði Illuga á tal þá er hann kom og gengu þeir allir austur með
kirkjugarði og norður um þaðan. Órækja bað fólkið eigi eftir ganga. Þeir
Steinþór prestur og Gísli af Sandi voru eftir í kirkjugarði en þeir Órækja og
Illugi gengu frá öðru fólkinu og þar með þeim Þórarinn staur og Ásgrímur
baulufótur. Þeir höfðu talað um daginn áður þrír. Órækja tók þá til Illuga og
mælti: " Nú skal launa þér fjörráðin" og sté fyrir hann og felldi Illuga en
Þórarinn vó að honum. Eftir það fóru Illuga menn í braut og eigi erindi fegnir
en þeir Órækja voru leystir. Síðan sá prestur fyrir líki Illuga en Órækja fór að
erindum sínum þar um fjörðu. Þá er Sturla spurði að Staðarhóll var dæmdur undan
honum þá fór hann út undir Fell til Guðmundar og fann þar Pál prest er landið
átti og gerðu þeir þá ráð sín. Spurði Páll ef Sturla vildi að þeir fyndu Órækju
og semdu við hann ef hann vildi nokkurs fyrir unna. Sturla vildi það víst eigi
ef Páli þætti þó óréttleg riftingin. En Páll sagði að engi voru réttindin í ef
jafnir mælendur væru að. En Sturla vildi að þeir hættu á það. Páll sagði fyrir
hversu með málinu skyldi fara en Sturla tók þá málið til sóknar og sættar. Hann
fór þá til Saurbæjar og stefndi Jóni Þorbjarnarsyni til alþingis um það að hann
hefði dæmt ólög á Þorskafjarðarþingi og stefndi til rofs dóminum. Eftir það reið
Sturla til þings og þeir tólf heiman þaðan. Sámur Pálsson kom til hans við
þriðja mann og sendi Páll prestur hann til Gissurar að hann skyldi veita að
málinu er Þorvaldur faðir hans hafði ónýtt gjöf þá er Einar Þorgilsson hafði
gefið Kolfinnu dóttur sinni laungetinni undan systrum sínum er taka áttu en
Þorvaldur rauf gjöfina af hendi Yngvildar Þorgilsdóttur mágkonu sinnar. Ketill
Þorláksson veitti Sturlu að málinu því að með þeim Órækju hafði stórilla farið
þá er þeir fundust á Kolbeinsstöðum um vorið. Sturla hafði fram málið og raufst
dómurinn en mál Jóns var tekið úr dómi því að Sturla vildi hann eigi sækja. Var
þá dæmt Sturlu Staðarhólsland en hverjum annarra það er átti. Um þingið fóru orð
milli þeirra Snorra Sturlusonar og Gissurar. Var til þess mælt að Snorri skyldi
ríða til þings og hafa Tuma með sér og sjá sættir og föðurbætur honum til handa.
Snorri kom á þing um dóma með hundrað manna. En um daginn eftir reið Kolbeinn
ungi á þingið með fimm hundrað manna. Vissu þeir Snorri ekki von til þess og
gengu þeir Snorri og Tumi þá í kirkju og mæltust þaðan fyrir en menn Snorra voru
úti fyrir kirkju og gekk Sturla til þeirra. Kolbeins menn fóru óðfluga um
völlinn og létu gífurlega. En þeir Gissur og Kolbeinn töluðu lengi tveir en ekki
varð um sættirnar leitað. Þeir Kolbeinn tóku eigi af hestum sínum og riðu af
þingi um kveldið. Þá gekk Gissur í kirkju og töluðu þeir Snorri lengi. Fór allt
skipulega með þeim. Hallveig húsfreyja hafði tekið vanmátt mikinn í þenna tíma
og lá hún í rekkju um allt þingið. Þá er Snorri reið af þingi fundust þeir
Sturla í Víðikjörrum og taldi Snorri heldur á hann og kvað hann vilja deila við
frændur sína um hlut annarra manna að ósynju. Þá er Sturla kom vestur í
Grísartungu komu þar í mót honum húskarlar hans tveir, Snorri Steinsson og
Halldór geitungur Þórðarson, og sögðu að Órækja var kominn vestan til Saurbæjar
með átta tigu manna og ætlaði að setjast á Staðarhól. Sturla reið þá út yfir
fjall til Hraundals og þaðan á Kolbeinsstaði. Sendu þeir Ketill þá menn til
Staðar og fundust þeir Böðvar í Skógarnesi. Riðu þeir þá að safna liði og skyldu
þeir finnast að Rauðamel tveim nóttum síðar. Kom þar þá saman á þriðja hundraði
manna. Þá kom og þar frá Órækju Ásgrímur Bergþórsson og þeir þrír að leita um
sættir. En bændur voru svo ákafir, Snorri úr Skógarnesi og þeir er hraktir höfðu
verið í Bjarnarhöfn, að þeir vildu ekki annað en fara til móts við Órækju og
máttu þeir Ásgrímur öngum flutningi á koma og riðu brott við það til móts við
Órækju og sögðu hvað títt var og hversu ákafir bændur voru. Þeir Böðvar riðu inn
til Dala og svo á holtið fyrir sunnan Haukadalsá niður frá Harrastöðum. Órækja
var þá kominn vestan í Hvammssveit og fóru þá menn meðal þeirra og voru þá grið
sett. Þeir fundust á Kambsnesi tuttugu menn hvorir. En er þeir fundust mælti
Órækja svo til Sturlu: " Hvort er það satt frændi," sagði hann," að þú vilt eigi
sættast við mig ef eg kalla til Staðarhóls?" " Satt er það," sagði Sturla," að
eg vil hann eigi láta." " Þá vil eg nú handsala þér," sagði Órækja," þær
heimildir allar sem eg hefi á og vil eg að þú sért slíkur vin minn sem þá er
best var með okkur. En það er dagsanna að faðir minn þarf ekki að skipa mér
aðrar staðfestur en þá er mér var í fyrstu ætluð. Vil eg þar yðvarn styrk til
hafa að eg haldi hlut mínum í Borgarfirði hverjir sem til móts eru." Eftir það
handsalar Órækja Sturlu allar heimildir þær sem hann þóttist eiga á Staðarhóli.
En Snorri prestur Narfason hafði þá orð sent Sturlu mági sínum, Sturla átti
bróðurdóttur hans, að hann skyldi ráða fyrir Reykjahólum þau misseri hvort er
hann vildi búa þar á sjálfur eða fá Órækju ef það væri til greiða með þeim. Og
því fékk Sturla Órækju Hólaland til ábúðar þau misseri og skildu þeir frændur þá
með vináttu og gerði Órækja þá bú á Hólum. Þeir Böðvar og Sturla skildu í Dölum
og fór Sturla heim á Staðarhól. Höfðu þeir Órækja drepið þar tvær kýr en gert
engar aðrar óspektir. Um sumarið Jakobsmessu andaðist Hallveig Ormsdóttir í
Reykjaholti og þótti Snorra það allmikill skaði sem honum var. Þá kom og skip í
Hrútafjörð nær Ólafsmessu og voru þeir stýrimenn Þorfinnur fipur og Arnbjörn
salteyða. Höfðu þeir gæsku mikla á skipi. Þá er þeir bræður Klængur og Ormur
spurðu andlát móður sinnar riðu þeir vestur í Reykjaholt með sveit manna. Var
með þeim Þorgeir úr Holti og fleiri bændur. En er þeir töluðu um fjárskipti
þótti sinn veg hvorum, þóttust eiga fé allt að helmingi en Snorri kallaði
Bláskógaheiði ráða eiga, kvað og Bessastaði af sinni eigu keypta. Hann vildi og
staðina eigi til skiptis leggja, Reykjaholt og Stafaholt. En þeir skiptu gripum
og bókum en um lönd varð ekki greitt og þótti mjög sinn veg hvorum. Riðu þeir
bræður í braut og lögðu eftir gripina í Bæ. Þeir fundu Gissur er þeir komu suður
og kvað hann það ófallið að þeir hefðu eigi rétt skipti við Snorra, kveðst og
þar til vilja veita þeim sinn styrk. Órækja sat á Reykjahólum um sumarið og
þóttist hafa þær fréttir úr Ísafirði að bændur mundu vera óvinir hans sem mestir
þeir er verið höfðu vinir eða frændur Illuga. Var mest fyrir hafður Þórður
Heinreksson og Hjálmssynir, Atli og Þormóður, og synir Valgerðar úr Ögri og þeir
Gleiðungar, Pétur Sveinsson og Þorbjörn háseti. Órækja reið vestur og hafði á
þriðja tigi manna og ætlaði að taka Þórð Heinreksson. Þeir komu í Reykjarfjörð í
lýsing. Þórður hafði lítt sofnað og var hann genginn í hlöðu þá er þeir riðu að
bænum. Þeir tóku húsin og gengu inn en Jón svartakjappi var uppi á húsunum. Hann
sá að maður hljóp út hlöðuvindauga og upp í fjallið og á hamrana og sagði hann
þeim eigi fyrr en maðurinn var horfinn. En er þeir vissu að hann var í brottu
þóttust þeir vita að hann mundi gera öðrum mönnum njósn þeim er þeir vildu
finna. Riðu þeir þá heim á Hóla. En þeir söfnuðust saman Ísfirðingar og riðu
norður til Kolbeins unga níu saman og tók hann við þeim. Eftir það sendi
Kolbeinn orð Órækju að þeir skyldu finnast í Miðfirði. Og er Órækju komu þessi
orð reið hann suður í Saurbæ og riðu þeir Sturla báðir norður til skips í
Hrútafjörð og ætluðu þaðan til móts við Kolbein. Þá spurðu þeir þar andlát Orms
Svínfellings. Þá kom og maður með bréfi frá Kolbeini og var þar beðið fyrir
Vestfirðingum að Órækja skyldi selja þeim grið og skyldu þeir fara heim vestur
en þeir Órækja og Kolbeinn skyldu semja mál þeirra þá er þeir fyndust. Kolbeinn
kveðst og eigi tóm að eiga að ríða til móts við Órækju að sinni. Þá komu þeim
Órækju og Sturlu orð sunnan frá Sauðafelli að Snorri Sturluson var þar kominn og
vildi finna Órækju. Riðu þeir þá suður þannig og var Snorri hinn kátasti og
töluðu þeir í litlustofu Snorri og Órækja og Sturla en Tumi skenkti þeim. Þar
var bjór heim kominn frá skipinu. Snorri sagði frá skiptum þeirra sona
Hallveigar. Hann hafði þar og bréf er Oddur Sveinbjarnarson hafði sent honum af
Álftanesi. Var þar á stafkarlaletur og fengu þeir eigi lesið en svo þótti þeim
sem vörun nokkur mundi á vera. Snorri kveðst illa trúa Sunnlendingum" en þó mun
eg suður fara fyrst og skipa til búa minna," sagði hann," og fara þá vestur og
vera þá hríðum á Hólum en stundum í Saurbæ." Margt var þar talað og riðu þeir
allir samt inn í Hjarðarholt en þaðan reið Snorri suður en þeir vestur. Þeir
Kolbeinn ungi og Gissur fundust í þann tíma á Kili og gerðu ráð sín þau er síðan
komu fram. Þetta sumar var veginn Kolur hinn auðgi. Árni er beiskur var kallaður
vó hann. Síðan hljóp hann til Gissurar og tók hann við honum. Þá er Gissur kom
af Kili stefndi hann mönnum að sér. Voru þar fyrir þeir bræður Klængur og Ormur,
Loftur biskupsson, Árni óreiða. Hélt hann þá upp bréfum þeim er þeir Eyvindur og
Árni höfðu út haft. Var þar á að Gissur skyldi Snorra láta utan fara hvort er
honum þætti ljúft eða leitt eða drepa hann að öðrum kosti fyrir það er hann
hafði farið út í banni konungs. Kallaði Hákon konungur Snorra landráðamann við
sig. Sagði Gissur að hann vildi með öngu móti brjóta bréf konungs en kveðst vita
að Snorri mundi eigi ónauðigur utan fara. Kveðst Gissur þá vildu til fara og
taka Snorra. Ormur vildi ekki vera í þessi ráðagerð og reið hann heim á
Breiðabólstað. Gissur dró þá lið saman og sendi þá bræður vestur til
Borgarfjarðar á njósn, Árna beisk og Svart, en Gissur reið frá liðinu með sjö
tigu manna. En Loft biskupsson lét hann vera fyrir því liðinu er síðar fór.
Klængur reið á Kjalarnes eftir liði og svo upp í hérað. Gissur kom í Reykjaholt
um nóttina eftir Máritíusmessu. Brutu þeir upp skemmuna er Snorri svaf í. En
hann hljóp upp og úr skemmunni og í hin litlu húsin er voru við skemmuna. Fann
hann þar Arnbjörn prest og talaði við hann. Réðu þeir það að Snorri gekk í
kjallarann er var undir loftinu þar í húsunum. Þeir Gissur fóru að leita Snorra
um húsin. Þá fann Gissur Arnbjörn prest og spurði hvar Snorri væri. Hann kvaðst
eigi vita. Gissur kvað þá eigi sættast mega ef þeir fyndust eigi. Prestur kvað
vera mega að hann fyndist ef honum væri griðum heitið. Eftir það urðu þeir varir
við hvar Snorri var og gengu þeir í kjallarann Markús Marðarson, Símon knútur,
Árni beiskur, Þorsteinn Guðinason, Þórarinn Ásgrímsson. Símon knútur bað Árna
höggva hann. " Eigi skal höggva," sagði Snorri. " Högg þú," sagði Símon. " Eigi
skal höggva," sagði Snorri. Eftir það veitti Árni honum banasár og báðir þeir
Þorsteinn unnu á honum. Um daginn eftir komu þeir Loftur og Klængur og Árni með
flokkinn. Þegar um daginn eftir gekk njósn vestur í Dali til Tuma og fór hann
þegar inn í Hvamm og þaðan út í Hrappsey en Svertingur sendi Steinar son sinn
vestur til Sturlu en hann gerði Órækju njósn og fór hann vestan og fundust þeir
Órækja í Tjaldanesi og Sturla. Þá spurðu þeir að Kolbeinn ungi var norðan kominn
í Dali og sat að Kvennabrekku með fjögur hundrað manna. Lét Órækja eftir Langhúf
í Salthólmum. Skyldi Sturla þar á ganga ef hann þyrfti. Sturla skyldi og láta
halda hestvörð á hvorritveggju heiði meðan flokkurinn væri í Dölum. Gissur reið
vestur með flokkinn til móts við Kolbein og sendu þeir orð Böðvari til Staðar að
hann færi á fund þeirra. En er hann kom var það ráðið að hann skyldi taka við
búi að Sauðafelli og sitja þar um veturinn og halda njósnum fyrir þeim Gissuri
til Órækju og þeirra manna er honum veittu en þeir skyldu vera í gíslingu með
Gissuri Þorgils skarði Böðvarsson og Guttormur bróðir Böðvars. Fóru þeir
Kolbeinn þá norður en Gissur suður. Var það ráð gert að Klængur skyldi bú eiga í
Reykjaholti. Gissur sendi orð Sölmundi og þeim Helgu að þau skyldu finna hann.
En er þau komu í Reykjaholt voru menn settir til þess að telja um fyrir þeim að
þau skyldu handsala Gissuri arf Snorra. Var það talað að þau mundu eigi fá
réttindi af Órækju en Hallveigarsynir mundu þeim verða harðir í skiptum. Kom því
svo að þau handsöluðu Gissuri arfinn Snorra. Egill skyldi af hafa eigi minna en
tvö hundruð hundraða en Gyða heimanfylgju sem hún þyrfti. Þau höfðu handsalað
áður Sturlu Sveinssyni féið til varúðar. Gissur fór þá heim suður en Klængur út
í Brautarholt og skipaði menn fyrir bú í Reykjaholti. Kolbeinn fór norður úr
Dölum. Böðvar fann Sturlu bróður sinn í Hjarðarholti og lagðist lítt á með þeim.
Þótti Sturlu undarlegt er hann hafði í óróa þann gengið að halda njósnum fyrir
Gissuri. En hann þóttist eigi einn hafa við mælst er þeir Kolbeinn og Gissur
sátu báðir um hann en öngvir aðrir til mótmæla. Órækja var réttur aðili eftir
föður sinn eftir þeim lögum er þá gengu í landi hér. En honum voru engi boð
boðin og leið svo fram til jólaföstu en þá fór Órækja í fjörðu vestur. Hann kom
vestan til Saurbæjar að Tómasmessu. Þeir Órækja og Sturla fóru af Staðarhóli
daginn eftir Tómasmessu, fyrst í Hjarðarholt en þaðan fóru synir Dufguss og komu
til Sauðafells um nóttina. Höfðu þeir Böðvar séð liðið og voru þar vígásar í
dyrum og margt manna fyrir. Reið Sturla að dyrum og töluðust þeir bræður við.
Lauk svo tali þeirra að Böðvar gekk út til Órækju og lagðist vel á með þeim.
Gengu þeir inn og lögðust til svefns og fóru þaðan eigi fyrr en þeir voru mettir
og þar í Dölum átu þeir náttverð Þorláksmessu. Þeir höfðu nær þrjú hundruð
manna. Þar var með þeim Gísli af Sandi, Ásgrímur Bergþórsson, Vigfús
Gunnsteinsson og flestir hinir betri bændur úr fjörðum. Aðfangadag jóla riðu
þeir yfir Brattabrekku og komu er rökkvið var í Norðurárdal. Riðu þeir þá frá
Órækja og Sturla við átta tigu manna en öðru liði stefndu þeir til móts við sig
til brúar. Þeir riðu í Síðumúla og spurðu þar til sanns að Klængur var í
Reykjaholti. Hafði hann þar komið fyrir Þorláksmessu. Hafði hann haft utan á
fjórða tigi manna. Var þar Koðrán Svarthöfðason og fleiri bændur af Nesjum. Þar
var og margt héraðsmanna fyrir svo að þar voru alls fyrir átta tigir manna. Þá
var virki öruggt um bæinn í Reykjaholti er Snorri lét gera. Þeir Klængur höfðu
hestvörð við brú og öll vöð á Hvítá nema við Steinsvað. Þar hafði eigi geymt
verið. En þeir Órækja riðu það vaðið og höfðu stiga frá Skáney en annan af
Grímsstöðum. Vakað var í Reykjaholti og sáu þeir þegar reiðina er þeir máttu og
vöktu menn þá upp er fyrir voru. En þá Órækju bar skjótt að og riðu þeir Órækja
í kirkjugarð og settu stiga við dyr þær er þar voru. Sturla reið til þeirra dyra
er til laugar voru og settu þeir þar stiga við og gengu þar upp fylgdarmenn hans
og komu þeir jafnsnemma að uppgöngunni í virkið Ingjaldur Geirmundarson og
Klængs menn þeir er út ætluðu. Og lagði Ingjaldur spjóti til þess er fyrstur
gekk og hrökk sá inn í húsin og leituðu þeir ekki út síðan. Fóru þeir Sturla þá
upp á húsin og sáu inn í ljórana. Höfðu þeir Klængur þá vopn sín og gengu um
skálann. Kom þá Órækja á skálann og bað þá upp gefast og leggja vopnin. En þeir
báðu sér griða. En Órækja kvað þá grið skyldu hafa þann hinn helga dag er þá var
yfir þá kominn. Gáfu þeir þá upp vörnina en héraðsmenn gengu þá til griða,
Eiríkur birkibeinn í fyrra lagi. Gengu þeir inn Órækju menn en þeir Klængur voru
færðir í loft það er var yfir kjallara þeim er Snorri var veginn í. Var þá farið
til tíða en þá drifu menn Órækju að allan daginn. Þar kom og um daginn Börkur
Ormsson úr Þingnesi. Hafði Böðvar úr Bæ sent hann og bað hann Klængi griða,
sagði og Þorleifi það mundu þykja gert til skaps síns ef hann ætlaði þar til
nokkurrar liðveislu sem hann var. Órækja varð fár um það en Sturla bað að Böðvar
kæmi til og sagði menn þá mundu biðja með honum Klængi griða ef hann vildi fyrir
bindast. En þá er þeir Órækja og menn hans töluðust við um málin Klængs, dró
honum það mest til dauða, að þeim þótti ekki verða erindi sitt ef Gissur ræki
undan svo illa sem þeir voru beiddir. Annan dag jóla þá er óttusöngur var
sunginn lét Órækja kalla Klæng út og gengu þeir suður um hús. Kvaddi Órækja þá
til Odd Starrason að vega að honum. Báðu menn þá enn Klængi griða og mest
Ásgrímur Bergþórsson. En það tjáði ekki þá og lést hann þar og varð drengilega
við. Þá var Sturla genginn til messu er honum var sagt víg Klængs. Menn hans
unnu líkinu og var hann jarðaður á þriðja dag jóla. Órækja lét fara um allt
hérað að safna liði. Þeir fengu og tekið tvennar njósnir Gissurar. Héldu þeir
Órækja þá á búnaði sínum og ætluðu suður að Gissuri. Órækja gaf grið öllum
mönnum Klængs en vopn þeirra voru tekin flestra. Órækja spurði Koðrán
Svarthöfðason ef hann vildi fara með þeim en Koðrán neitaði því. Þá var leitað
við Þórð son Þorsteins af Hvalsnesi að hann færi og játaði hann með ráði
Dufgussona frænda sinna. Ásgrímur Bergþórsson var sjúkur mjög. Vildi hann og
eigi fara, kvað Órækju lítils hafa virt orð sín um griðagjöf við Klæng og fór
hann vestur og flestir hans menn. Klængs manna var geymt eftir í Reykjaholti.
Þeir Órækja fóru úr Reykjaholti sétta dag jóla, fyrst ofan til Bæjar og léði
Böðvar þeim vopna margra, fóru þaðan upp í Reykjardal um kveldið. Sjöunda dag
fóru þeir suður Gagnheiði og höfðu fimm hundrað manna. Þeir Órækja og Sturla
fóru með sínar sveitir á Þingvöll en annað liðið fór á Kárastaði og Brúsastaði.
Þeir höfðu öngvar fréttir sannlegar sunnan frá Gissuri. Gissur sat í Tungu um
veturinn. Hann hafði fjölmennt jólaboð og bauð vinum sínum að hinum átta degi.
Þar var mjöður blandinn og mungát heitt. Var þar Ólafur Svartsson og Þorkell son
Þorsteins frá Hólum, Bersi hvíti, Gissur glaði og enn fleiri vinir hans úr
Hrunamannahrepp og Biskupstungum. Gissur var var um sig og hafði vörðu mikla.
Honum þótti undarlegt er njósnarmenn hans komu eigi aftur þeir er hann hafði
sent til Borgarfjarðar. Þar var alþýðudrykkja hinn átta aftan jóla og setið þó
skamma hríð. Þar var nær átta tigum vígra manna. En þá er menn komu úr baði um
kveldið lét Gissur bera inn vopn allra manna í skála og leggja hjá hvers manns
rúmi. Og er hann kom úr baði fór hann í klæði sín og lét sauma að höndum sér og
lagðist við það niður. Hann lá í lokhvílu. Og er hann hafði litla hríð í rekkju
verið kemur Þorsteinn langur og gengur í skálann og að lokhvílunni og biður upp
láta og var það gert. Heilsaði Gissur honum og spurði tíðinda. Hann sagði honum
víg Klængs með þeim atburðum sem verið höfðu og hann sagði að Órækju var vestan
von með miklu liði á hendur honum. Gissur sagði nú í hávaða tíðindin og biður
menn upp standa og klæðast og vopnast hvatlega. Og eftir þetta gengu allir út.
Er nú það ráðs tekið að menn bera í kirkju gripi sína og allt það er laust var.
Skulu þeir og fylgja Þóru móður hans í Skálaholt um morguninn. En Gissur reið í
Skálaholt þegar um nóttina með því liði er þar var. Hall son sinn níu vetra
gamlan hafði hann með sér. Gissur kom í Skálaholt fyrir miðja nótt. Gekk hann
þegar að finna herra Sigvarð biskup en lét menn sína bíða sín í kirkjugarði.
Biskup var sofnaður og vaknaði þegar er Gissur gekk að hvílunni. Gissur kvaddi
hann og sagði honum tíðindin öll þau er hann hafði spurt, kveðst nú þurfa traust
hans og ráð. Biskup biður hann vel kominn og alla menn hans, kveðst veita skyldu
allt slíkt traust sem hann má. Er Gissur þar um nóttina. Þegar um morguninn er
lokið var morguntíðum ganga þeir á tal biskup og Gissur og Loftur biskupsson.
Tala nú með sér um ráðagerðir. Er nú það ráðs tekið að Þorleifur hreimur
systurson Gissurar var sendur að draga saman lið um Grímsnes og Ölfus. Í Flóa
ofan var sendur Tjörvi prestur að draga þaðan slíkt er fengist. Um alla Hreppa
voru menn sendir að stefna liði að Gissuri slíku sem fengist. Sá maður hafði
vaxið upp í Skálaholti er Auðun kollur hét. Hann var nú vel tvítugur, lítill og
frár á fæti og einarður. Það er nú ráðs tekið að hann er sendur vestur á heiðar
á mót Órækju. Þá er þeir Órækja voru að náttverði á Þingvelli kom þar inn
sauðamaður og sagði að flokkur manna var kominn sunnan að Gjábakka og að þá mun
skjótt að bera. Hljópu þeir Órækja til vopna og út. Sendu þeir menn á Kárastaði
og stefndu mönnum á Almannagjárhamar til móts við sig, þeim er þar voru. Þeir
gerðu og menn suður á hraunið að vita hvað títt væri. En þeir komust sumir
vestur um brú. Var hlaupið eftir þeim og sagt að menn urðu við öngar mannaferðir
varir. Hurfu þeir þá aftur og vöktu mestan hlut næturinnar með vopnum og gættu
sín svo. Snemma átta dag jóla riðu þeir Órækja af Þingvelli með lið sitt. Og er
þeir komu á Lyngdalsheiði þar sem Búðabrekka heitir kemur Auðun kollur í móti
þeim og þeir er fyrstir fóru taka hann og kalla hann njósnarmann og færa hann
Órækju. En hann kenndi hann þegar því að hann hafði oft séð hann í Skálaholti og
spurði hversu af stæðist um ferðir hans. Auðun kvað biskup hafa sent sig til
Viðeyjar, kveðst hafa bréf biskups og sýnir það. Órækja kveðst skilja að hann
var biskups sendimaður og sagði að hann skal fara í friði en spyr þó hvort
Gissur var heima. Auðun svarar: " Heima var hann í gærkveld." Órækja spyr hve
fjölmennur hann sé. Kollur sagði að hann hafði jafnan fjölmennt" og nú hefir
hann að átta degi boðið til sín vinum sínum og var heitt í móti þeim mjöður og
mungát." Drifu nú þangað til mennirnir sem gjarnt er þegar er nokkvað er til
nýnæma. Nú kalla þeir menn Órækju: " Drekki þeir, drekki þeir og bíði vor svo."
Þá spurði Sturla Þórðarson: " Mun Gissur heima vera?" Kollur svarar: " Öngvir
menn fóru þar í milli í morgun." Kollur beiddist nú að taka við öxi sinni er
tekin var af honum. Órækja kvað hann hafa skyldu öxi sína" og ver oss nú tryggur
Auðun." Margir menn þutu upp og sögðu hann njósnarmann og báðu hann fara með
þeim. Réðst þó það af að hann var laus látinn. Fer hann nú leið sína þar til er
leiti bar á milli þeirra, snýr þá þegar aftur leiðinni þann veg sem heiðurin
liggur lægra, fer aldrei meira en áður þar til er hann kom jafnfram þeim er
síðast riðu. Og er þeir komu gegnt Reyðarmúla tekur að rökkva. Snúa þeir Órækja
leið sinni til Laugardals. Auðun tekur nú að auka sína ferð slíkt er hann má.
Þorir hann þá eigi að stefna til gatnanna, hleypur nú heiðina þvert til Lyngdals
og svo austur fyrir ofan Svínavatn til Þórustaða og fær sér þar hest. Ríður nú
til Eskidalsvaðs. Var áin mikil og synti hann þar yfir. Síðan hljóp hann heim í
Skálaholt og kom þar er þriðjungur var af nótt, fór þá í kirkjugarð og fann þar
varðmenn Gissurar. Gissur svaf í stöplinum og allt lið hans. Voru þeir í svefni
í kirkjunni og í stöplinum. Kollur gengur inn, vekur Gissur en hann lætur þegar
segja biskupi komu Auðun. Ganga nú út í kirkjugarðinn. Lætur Gissur nú kalla til
sín alla þá menn er hann vildi ráð við hafa. Auðun sagði frá ferðum sínum og frá
fundum þeirra Órækju og hversu mikið lið hann hafði. Auðun sagði, kveðst ætla að
vera mundi nær fimm hundrað: " Munu þeir hér koma áður lýst sé." Allir menn
þökkuðu honum hversu njósn var borin. Gissur spurði nú biskup og frændur sína
hvað nú skal til ráða taka. Allir skutu nú til sjálfs hans úrskurðar hvers hann
væri fúsastur. Gissur svarar: " Þrjú lítast mér ráð til. Það er eitt að fara í
nótt ofan í Flóa í mót liði voru og spara eigi að þeir rekist eftir oss er
farmóðir eru og vita ef vér mættum ráða stund og stað hvar vér finnumst. Það er
annað ráð að fara ofan um ís hjá Iðu, þar var mjó spöng yfir en þítt var að
tveim megin, og vaka ísinn og vita ef vér fáum varið spöngina. Þriðja ráð er það
að bíða hér sem nú höfum vér um búist og senda einn hvern góðan mann í móti liði
voru, þann er bæði kunni að skunda og skipa reiðinni sem helst gegnir ráði."
Biskup og Loftur fylgdu því ráði að ríða ofan í móti liðinu. Jón toddi og Símon
knútur og flestir fylgdarmenn vildu bíða, kváðu vígi gott en lið frítt, sögðu
fjölmenni skjótt mundu að koma en létu skömm í að flýja. Og með áeggjan þeirra
var það ráð tekið. Var þá Loftur biskupsson sendur eftir liðinu ofan í Flóa en
skipað nú til varnar hvar hverjir skyldu verja kirkjugarðinn. Skal Ketill
Þorvaldsson og Ólafur tottur og Skeiðamenn og Biskupstungumenn verja fyrir
austan kirkjugarðinn og allt til gestahúsa, Ólafur Svartsson og Grímsnesingar
vestur þaðan til Líkahliðs, þá Gissur glaði og Hreppamenn til þess hliðs er til
kirkju er gengið neðan frá húsum. Gissur Þorvaldsson og fylgdarmannasveit hans
skyldu verja forskálann og húsin. Stóð þar fremstur við rána Jón toddi, Símon
knútur, Önundur biskupsfrændi, Guðmundur Þórhildarson og þá hver að öðrum
fylgdarmanna Gissurar. Vaka þeir nú allir með vopnum það er eftir var
næturinnar. Þeir Guttormur og Þorgils skarði biðja Gissur orlofs að vera eigi í
bardaga í móti frændum sínum. Það lofaði hann þeim en fékk vopn þeirra sínum
mönnum en þeir ganga í kirkju. Frá ferð Órækju er það að segja að hann kom til
Laugarvatns um dagseturs skeið. Þar bjó sá maður er Sokki hét. Hann taka þeir
til sín og hafa af honum sannar sögur. Sagði hann þeim að Gissur var í
Skálaholti en kveðst eigi vita hve margmennur hann var en sagði vera liðsdrátt
um allt hérað. Þeim Órækju þóttu þetta vera ill frétt en réðu það af að halda
fram sinni ferð. Ríða síðan austur yfir á um nóttina að Reykjavaði, fara síðan
sem leið liggur til Skálaholts, koma þar í öndverða dagan, stíga af baki norður
í stöðlum, búa sig þá sem hvatlegast til atgöngu. Ganga þeir nú heim með
garðinum allir í einum dún snúðigt og þó hljóðlega. Og er þeir koma heim að
geilagarðshliðinu verða þeir Gissur varir við þá og hlaupa út á kirkjugarðinn,
slá upp herópi og berja vopnum á skjöldu. Órækju menn þeir er síðar fóru hyggja
nú að þeir Gissur hlaupi út á þá, bregða vopnum og berjast nú sjálfir. Þar varð
sár mjög Kjartan Helgason og fleiri menn urðu þar sárir og allir hlaupa þeir
austur með garðinum. En er þeir er vitrari voru sáu hvað títt var, hlaupa þeir
til og fengu stöðvað þá, gengu síðan inn á túnið og biðu þar til þess er ljóst
var. Gissurar menn vildu nú hlaupa út eftir þeim og reka flóttann. Gissur
bannaði þeim það og kvað þetta prett þeirra. Einn Órækju maður hét Þorkell
breiðlingur. Hann hafði einn gengið undir kirkjugarðinn vestur þar sem
Grímsnesingar voru fyrir og spurði hljóðlega hvort Órækja væri þar fyrir í
kirkjugarðinum. Þeir sögðu hann þar vera og buðu honum þangað. Hann rétti hendur
á móti þeim og bað þá draga sig upp. Þeir gerðu svo og drógu hann upp, flettu
hann og bundu síðan og færðu hann upp undir kirkjuna og lá hann þar um daginn.
Sigvarður biskup gerði nú til Órækju presta tvo að vita hvort nokkuð skyldi tjá
að leita um sættir eða grið. Þeir vildu eigi grið selja en vel líkaði þeim að
biskup færi í milli og leitaði um sættir. Bauð Órækja að Gissur biskupsson
skyldi þangað fara í gísling en Svarthöfði Dufgusson færi heim þangað í
kirkjugarðinn. Svarthöfði skynjar hvað liðs var fyrir og svo hvar hverjum var
skipað til varnar. Biskup fór nú á milli og bauð Órækja öll mál óskoruð í hans
dóm en Gissur bauð í dóm Hákonar konungs öll mál og utanferð sína þegar um
sumarið og gengu við það aftur gíslarnir. Biskup kemur þá og skjótt og sagði
vísa von atgöngu og bað menn herða hugi sína og verjast drengilega, lofaði og
öllum lærðum mönnum að berjast með Gissuri. Hann kveðst og vega skyldu með þeim
vopnum sem hann hafði til. Gekk hann þá í kirkju og klerkar hans og skrýddist.
Sveitir Gissurar gengu nú þangað hver sem hann hafði skipað. Órækja skipaði nú
sínum mönnum til atsóknar. Skal hann þar að ganga með sína sveit sem Gissur
Þorvaldsson var fyrir, Sturla með sína sveit skyldi þar að ganga sem þeir Ketill
Þorvaldsson og Ólafur tottur voru fyrir, Svarthöfði og bræður hans gengu að
söðlabúri þar er Grímsnesingar voru fyrir. Þá er þeir Órækja voru komnir austan
á völlinn mjög að kirkjunni og garðinum koma prestar á mót þeim og sögðu að þá
hafði Gissur játað sættum þeim er Órækja bauð. Sagði hann þá Sturlu hvar komið
var. Sturla spurði hvern hann vildi upp taka. Órækja svarar: " Freista skulum
vér þeirra fyrst um hríð." Eftir það æpa þeir heróp og ganga að hverjir þar sem
skipað var. Og lýstur þar fyrst í bardaga er þeir sækja að Sturla og Svarthöfði.
Gera þeir harða grjóthríð úr garðinum. Hvorirtveggju koma þar spjótalögum á aðra
og verða hvorirtveggju sárir. Skillítill strákur var í garðinum er Birgir hét.
Hann fór óvarlega út á garðinn. Hann fékk lag af spjóti í vangann og lét hann
þegar lífið. Björn Beinisson hét maður. Hann barðist alldjarflega og hafði staur
einn og barði spjótin af sköftum og var hlífarlaus. Lauk svo að hann fékk mörg
sár og stór og varð óvígur. Þeir Svarthöfði sóttu að söðlabúrinu djarflega. Voru
brotnar mjög af þeim hlífarnar með grjóti. Órækja gekk sunnan á húsin með
meginliðið, sóttu svo norður eftir forskálanum þeim sem til kirkju er. Þeir
Gissur höfðu borið vatn á forskálann og var hált á þekjunni. Flestir Órækju menn
höfðu skóbrodda en máttu fáir jafnfram ganga. Gengu þeir fyrstir Sigmundur
Gunnarsson og Jón Ófeigsson, Játvarður Guðlaugsson. Þeir gengu vestan eftir
forskálanum. Gísli af Sandi gekk austan að forskálanum. Hann var í brynju og
grám kufli og hafði gyrðan sig með álu. Önundur biskupsfrændi lagði til hans með
spjóti. Varð Gísla hált og féll hann á þekjunni. Stóðu á honum spjótin og tóku
tæpt til hans en hann komst eigi upp áður Teitur son hans tók til hans og reisti
hann upp. Þá kom Jón Ófeigsson að og sagði hann fara óvarlega, gamlan mann og
stirnaðan. Gísli svarar: " Þar skulum vér enn hvergi koma að eg gangi verr en
þú." Gísli var lítt sár. Sigvarður biskup kom nú að og klerkar hans. Hleypur
hann þegar út yfir viðuna. Hann var skrýddur og hafði mítur á höfði en bagal í
hendi, bók og kerti í annarri. Hefur hann nú upp bannsetning við Órækju og hans
menn alla. Slævar þetta þá heldur bardagann er hvorirtveggju vildu hlífast við
að gera biskupi mein né klerkum hans. Nú kallar Órækja á biskup, kveðst eigi
vilja sættum níta ef þær eru boðnar er honum líka. Biskup biður nú stöðvast
bardagann og fóru menn þá um allan kirkjugarðinn og sögðu að Órækja vill eigi
berjast láta. Kallar þá engi meir en Eiríkur birkibeinn og hleypur fyrir framan
kirkjugarðinn. Þá flýgur steinn úr kirkjugarðinum og kemur við eyra honum svo að
þegar kastaði fótunum fram yfir höfuðið og var lokið hans kalli að sinni. Í þann
tíma kom biskup að söðlabúrinu og hljóp þegar upp á mæninn og fló grjótið á
hvorutveggju hlið honum og yfir höfuðið sem í drífu sæi. En er menn kenndu vildu
öngvir honum mein gera og stöðvaðist þá bardaginn. Gengu þeir Sturla þá til
Órækju. Var þá talað um sættir og var á það sæst sem Órækja bauð að biskup einn
skyldi gera um öll óskoruð mál. Þessi sætt játaði Gissur. Ganga nú hans menn frá
víginu en Órækju menn ganga í kirkjugarðinn til móts við Gissur og takast þeir í
hendur og handsalast við sættina og full grið og föst hvor öðrum fyrir alla sína
menn. Eftir það ganga þeir í kirkju allir Órækju menn og leysir biskup þá alla
menn úr banni. Síðan var Gissuri færður kross er í var lignum vitae og sór hann
eið að halda þessa sætt. Talast þeir nú við um hríð og falla allar ræður til
hófs með þeim. Órækja beiddist nú birgða nokkurra af biskupi því að lið hans var
allt matlaust. Biskup býður þeim öllum í Miklaholt og hafa þaðan slíkt er hann
vildi. Oddur brattur hét maður er sár var af Órækju mönnum svo að eigi var fær,
annar en Kjartan, og sá biskup fyrir þeim. Hann skriftaði þeim öllum að vatna
fyrir Þorláksmessur báðar og gefa sex hundrað til staðarins. Eftir það stigu
þeir Órækja á bak og riðu á braut. Og er Gísli af Sandi reið fram með
kirkjugarðiinum þá spurði Gissur hver þar væri. Gísli nefndi sig. " Langt hafa
slíkir til sótt," sagði Gissur. " Nauðsyn þótti á vera," sagði Gísli. " Far eigi
oftar að mér," sagði Gissur," því að þú munt ekki standa yfir höfuðsvörðum
mínum." " Meiri von að satt sé," kvað Gísli. Órækja ríður nú í brott og í
ofanverðan dal um kveldið, síðan til Borgarfjarðar og dvaldist þar um hríð. Þá
handsala þau Helga honum í annað sinn arf Snorra, mjög með þeim skildögum sem
Gissur hafði haft. Þá gifti hann Margrétu Brandsdóttur Þórði Bjarnarsyni. Fer
Órækja eftir það vestur í fjörðu og situr um kyrrt. Gissur gaf þeim Guttormi og
Þorgilsi orlof og fóru þeir heim vestur til Staðar. Var nú tíðindalaust um
veturinn. 1. kafli Gormur hét konungur er réð fyrir Danmörku, er kallaður var
hinn barnlausi; hann var ríkur konungur og vinsæll við sína menn. Hann hafði þá
lengi fyrir landinu ráðið er þetta var tíðenda. Tveir menn eru nefndir, þeir er
voru í hirð konungsins; hét annar Hallvarður, en annar Hávarður. Arnfinnur hét
jarl er þá var í Saxlandi og ríki hélt af Karlamagnúsi konungi. Þeir voru góðir
vinir og Gormur konungur; höfðu verið fyrr í víkingu báðir samt. Jarlinn átti
systur fríða, og svo ber til, að hann lagði á hana þýðu meiri en skyldi; síðan
gekk hún með barni, en það var þó mjög leynt. Hann sendi hana í burt með
trúnaðarmönnum og bað þá eigi fyrr við skiljast en þeir vissi, hvað af yrði
barninu. Svo gera þeir; koma fram þar sem konungurinn Gormur réð fyrir, nema
stað við skóg þann er Myrkviður heitir og létu barnið koma undir viðarrætur, en
þeir forðuðu sér í skóginn og dvöldust þar. Þess er við getið, að það ber saman
þetta sama haust, að Gormur konungur fór á skóg og hirð hans öll í allgóðu
veðri, og fóru að dýrum, aldini og fuglum allan þann dag og skemmtu sér svo. En
um kveldið, þá fer konungur heim og öll hirðin, nema þeir tveir bræður,
Hallvarður og Hávarður; þeir dvöldust eftir á skóginum og gengu síðan víða um
merkur að skemmta sér. En fyrir myrkurs sakir, þá fátu þeir eigi heim og snéru
þá leið sinni til sjóvar og þóttust vita, að þeir mundu feta heim ef þeir fylgdi
sjóvarströndu, þvíað borg konungsins var skammt frá sjó, er mörkin gekk fram
allt að sjó. Og þá er þeir gengu um sjóvarsanda og að melum nokkurum, þá heyra
þeir barns grát, og gengu þagat og vissu eigi hví sæta mundi. Þeir fundu þar
sveinbarn; það var lagt undir viðarrætur og knýttur knútur mikill í enninu á
silkidregli er það hafði um höfuðið. Þar var í örtugar gull. Barnið var vafið í
guðvefjar pelli. Þeir taka upp barnið og hafa heim með sér og koma svo heim, er
konungur sat yfir drykkjuborðum og hirðin, og saka sig um það er þeir höfðu eigi
gáð að fylgja konungi heim, en konungur svaraði og kvaðst þeim eigi reiður mundu
fyrir þetta. Og nú sögðu þeir konungi hvað gerst hafði til tíðenda í för þeirra,
en konungur beiddist að sjá sveininn og lét sér færa. Konunginum leist vel á
sveininn og mælti: " Sjá mun vera stórra manna og er betra fundinn en eigi," og
lét síðan sveininn vatni ausa og nafn gefa og kallaði Knút. En það var fyrir þá
sök er fingurgullið hafði knýtt verið í enni sveininum þá er hann fannst, og tók
konungur þar nafn af, það er hann gaf sveininum. Hann fékk honum og fóstru þá er
vel var fingið og kallaði sinn son og gerði vel við hann og unni honum mikið. Og
nú er á leið æfi konungsins Gorms og hann var gamall orðinn, þá tók hann sótt þá
er honum vann að fullu. Og áður en hann andaðist, þá bauð hann þangað til sín
vinum sínum og frændum er hann þóttist sjá, hversu fara mundi um hans mátt. Hann
beiddi þá þess, að hann skyldi ráða hverjum sverja skyldi land og þegna eftir
hans dag, og vildi hann til þess fá þeirra leyfi, en hann kvaðst Knúti gefa
vilja allt sitt ríki og alla þá hluti er hann væri þá meiri maður en áður eftir
sinn dag. Og nú fyrir sakir vinsælda hans og hann var sínum mönnum ástfólginn,
þá játtu þeir þessu, að konungur skyldi ráða, og fór nú þetta fram. Og eftir það
lætur konungur líf sitt. Nú tekur Knútur við landi og þegnum og öllu því ríki er
Gormur hafði átt, og er vinsæll við sína menn. Knútr fóstraði son Sigurðar orms
í auga og gaf honum nafn sitt og kallaði Hörða-Knút. En son Hörða-Knúts var
Gormur er kallaður var Gormur hinn gamli eða hinn ríki. 2. kafli Haraldur er
nefndur jarl einn er réð fyrir Hollsetulandi; hann var kallaður Klakk-Haraldur.
Hann var vitur maður. Hann átti sér dóttur eina er Þyri er nefnd; hún var allra
kvenna vitrust og réð drauma betur en aðrir menn. Hún var og fríð sjónum. Þar
þóttist jarl eiga öll landráð er dóttir hans var, og lét hann hana öllum hlutum
ráða með sér, og unni hann henni afar mikið. Og nú er Gormur var frumvaxta
orðinn og hann hafði tekið við konungdómi, þá fór hann úr landi og ætlaði það
ráð fyrir sér að biðja dóttur Haralds jarls; og ef hann vildi eigi gifta honum
konuna, þá hugði hann að jarl mundi verða að þola honum her. Og nú er þau
Haraldur jarl og dóttir hans Þyri spyrja til fara Gorms konungs og hans
fyrirætlan, þá senda þau menn í móti honum og bjóða honum til veislu
virðilegrar, og það þiggur hann, og situr hann þar nú að málum sínum með
vegsemd. Og er hann hefir upp borið sín örendi fyrir jarl, þá veitir hann þau
annsvör, að hún skyldi sjálf fyrir ráða," þvíað hún er miklu vitrari en eg." Og
nú er konungur skorar þetta mál við hana sjálfa, þá svarar hún svo: " Eigi mun
þetta ráðast þessu sinni, og skaltu nú heim fara að svo búnu með góðum gjöfum og
virðilegum, og ef þér er mikið um ráðahag við mig, þá skaltu brállega er þú
kemur heim láta gera eitt hús svo nokkoro mikið að þér sé skaplegt að hvíla í.
Þar skal húsið sett er eigi hafi fyrr hús verið gert. En þar skaltu sofa í
vetrarnátt hina fyrstu og þrjár nætur í samt, og mundu glöggt eftir ef þig
dreymir nokkvað og send síðan menn á minn fund, að þeir segi mér drauma þína ef
nokkorir eru, og mun eg þá að kveða fyrir þeim, hvort þú skalt fá þetta ráð eða
eigi. Nú þarftu eigi að vitja ráðahags þessa ef þig dreymir ekki." Og eftir
þessa viðræðu þeirra, þá er Gormur konungur skamma stund á þessi veislu og býst
heim og er títt að reyna þessa vitru hennar og tilskipan, og fer hann nú heim
með mikilli sæmd og virðilegum gjöfum. Og er hann er heim kominn, þá fer hann
svo með öllu sem hún hafði honum ráð til kennt: lét nú gera húsið og gengur
síðan í þetta hús, svo sem fyrir var mælt. Hann lét vera úti hjá húsinu þrjú
hundruð manna alvopnaðra og bað þá vaka og halda vörð, og kömur í hug að vera
muni svik. Og nú leggst hann niður í rekkju þá er gör var í húsinu og sofnar, og
eftir það dreymir hann. Og þar sefur hann þrjár nætur í húsinu. Og nú eftir
þetta sendir konungur menn sína og á fund Haralds jarls og Þyri dóttur hans og
lætur segja henni drauma sína. Og er þeir komu á fund jarls og dóttur hans, þá
var þeim þar vel fagnað; og síðan bera þeir upp drauma konungs fyrir dóttur
jarls. Og er hún hafði heyrt draumana, þá mælti hún: " Nú skulu þér hér vera svo
lengi sem þér vilið sjálfir. En þér megið svo segja konungi yðrum, að eg mun
ganga með honum." Og er þeir koma heim, þá segja þeir konungi þessi tíðendi.
Konungur verður við þetta léttúðigr og kátur. Og brátt eftir þetta býst konungur
heiman með miklu liði að vitja þessa mála og brullaups síns, og ferst honum vel,
þar til sem hann kemur til Hollsetulands. Haraldur jarl hafði frétt til ferða
hans, og lætur Þyri gera dýrlega veislu og mikinn fagnað í móti honum, og tekst
nú ráðahagur þeirra í milli og miklar ástir. En það er haft að skemmtan að
veislunni, að Gormur konungar segir drauma sína, en hún réð þá eftir. Konungur
segir svo, að hann dreymdi vetrarnátt hina fyrstu og þrjár nætur þær er hann
svaf í húsinu. Það dreymdi hann að hann þóttist úti staddur vera og sjá yfir
allt ríki sitt; hann sá að sjórinn féll út frá landi svo langt að hann mátti
hvergi auga yfir reka, og svo mikil varð fjaran að þurr voru öll eyjasundin og
firðir. En eftir þessi tíðendi, þá sá hann að eyxn þrír hvítir gingu upp úr
sænum og runnu á land upp þar nær sem hann var og bitu af allt gras að snöggu
þar er þeir komu að. Og eftir það þá gingu þeir á braut. Sá var annar draumur er
þessum er mjög áþekkur, að honum þykir enn sem þrír eyxn gingi upp úr sænum;
þeir voru rauðir að lit og hyrndir mjög. Þeir bitu enn gras af jörðunni, jafnt
sem hinir fyrri. Og er þeir höfðu þar verið nökkverja hríð, þá gingu þeir enn
aftur í sæinn. Enn dreymdi hann hinn þriðja draum, og var sá enn þessum líkur.
Enn þóttist konungurinn sjá þrjá eyxn ganga upp úr sjónum; þeir voru allir
svartir að lit og miklu mest hyrndir, og voru enn nokkora hríð og fóru hina sömu
leið í braut og gingu aftur í sjóinn. Og eftir það þóttist hann heyra brest svo
mikinn að hann hugði að heyra mundi um alla Danmörk, og sá hann að það varð af
sjóvarganginum, er hann gekk að landinu. " En nú vil eg, drottning," segir
hann," attú ráðir draumana til skemmtunar mönnum og lýsir svo yfir viturleik
þínum." Hún mæltist eigi undan og ræður draumana. Og tók hún fyrst að skipa þeim
draumnum er fyrst var og sagði svo: " Þar er eyxn gingu upp úr sænum á land
hvítir að lit, þar munu vera vetur þrír miklir, og mun falla snær svo mikill að
árferð mun af taka um alla Danmörk. En þar er þér þótti ganga upp úr sænum aðrir
þrír eyxn og voru þeir rauðir, þar munu koma aðrir þrír vetur snælitlir, og þó
eigi litlir, fyrir því að þér þótti eyxninir bíta gras af jörðunni. En þar er
hinir þrír eyxn gingu upp úr sæ svartir að lit, þar munu koma hinir þriðju þrír
vetur. Þeir munu vera svo illir, að það munu allir um mæla, að engi myni slíka,
og það svarta óáran mun koma og nauð yfir landið, að trautt munu dæmi til
finnast. En það er þér þótti eyxninir mjög vera hyrndir, þar munu margir menn
verða þess hornungar er eigu. En það er þeir gingu aftur allir í sæinn sem að
höfðu komið, eyxninir, og þú heyrðir brest mikinn er særinn féll á land, það mun
vera fyrir ófriði stóreflismanna, og munu þeir hér finnast í Danmörku og eiga
hér bardaga og orrostur stórar. Þess er mér og vonir, að þeir menn sé þér nánir
sumir að frændsemi, er við verða staddir við þenna ófrið. Og ef þig hefði þetta
dreymt hina fyrstu nátt, er síðast var í drauminum, þá myndi ófriðurinn fram
koma á þínum dögum. En nú mun ekki til saka, og eigi hefða eg gingið með þér ef
þig hefði svo dreymt sem áður gat eg. En við mun eg gert geta öllum þessum
draumum er þig hefir dreymt fyrir hallærinu." Og nú eftir veislu þessa, þá byrja
þau ferð sína, Gormur konungur og Þyri drottning, heim til Danmerkur og létu
hlaða mörg skip af korni og annarri gæsku og flytja svo ár í Danmörk, og á
hverjum misserum þaðan frá, allt til þess hallæris er hún hafði fyrir sagt. Og
þá er það hallæri kömur, þá sakar þau alls ekki, fyrir viðbúnaðar sakir, og þá
menn er í nánd þeim voru í Danmörku, þvíað þau miðluðu þaðan mikil gæði öllum
landsmönnum sínum. Og þótti Þyri vitrust kona komið hafa í Danmörk og var kölluð
Danmarkarbót. Þau Gormur konungur og Þyri áttu tvo sonu, og hét Knútur hinn
ellri, en Haraldur hinn yngri. Þeir voru báðir efnilegir menn, og þótti Knútur
hinn vitrari í æsku þeirra, og hann var fyrir flestum mönnum um vænleik og
atgervi og um allar íþróttir þær er þá voru frammi hafðar í þann tíma. Hann var
hvítur á hárslit og hverjum manni gervilegri. Hann óx upp með jarlinum
Klakk-Haraldi afa sínum, og fóstraði hann Knút og unni honum mikið. Hann var og
vinsæll í sínum upprunum. En Haraldur var fæddur heima með hirð föður síns. Hann
var þeirra bræðra mjög miklu yngri, og var snemmendis ýgur og æfur og illur
viðskiptis, og varð hann fyrir því óvinsæll í sínum upprunum. Það er nú sagt
eitthvert sinn, að Gormur konungur sendir menn til fundar við Harald jarl mág
sinn þeirra örenda að bjóða honum til jólaveislu með sér. Jarl tók því vel og
hét að fara um veturinn til veislunnar. Og eftir það fara aftur konungs menn og
segja svo konunginum, að jarls var von til veislunnar. Og er að því kom er jarl
skyldi heiman búast, þá valdi hann sér slíkt föruneyti sem hann vildi til
veislunnar. En það er eigi sagt hversu fjölmennur hann fór. Þeir fara nú ferðar
sinnar þar til er þeir koma að Limafirði. Þá sá þeir þar standa eik eina, þá er
þeim þótti mjög með kynlegu móti vera: Þar voru vaxin á epli heldur smá, en þau
voru græn og blómguð, en undir eikinni, þar lágu önnur epli; þau voru bæði forn
og stór. Þeir undrast þetta mjög, og segir jarl að honum þykir þetta undur
mikið, er græn voru eplin í þann tíma missera, sem þá var, þvíað þeirra sá stað
hjá eikinni er um sumarið höfðu vaxið" og munu vér hverfa aftur," segir jarl,"
og fara eigi lengra." Og það er nú frá sagt að hann hverfur nú aftur og allt
föruneyti hans og fóru þar til er þeir komu heim, og sat jarl þau misseri heima
með hirð sinni um kyrrt. Nú þykir konungi kynlegt er jarl kom eigi, og ætlaði þó
að nokkorar nauðsynjar mundi fyrir standa. Nú er kyrrt um hríð, og það sumar. Og
er annar vetur kemur, þá sendir konungur enn menn sína til Hollsetulands að
bjóða jarli mági sínum til jólaveislu jafnt sem hið fyrra sinn, og þarf nú eigi
að lengja sögu um það mál, að jarl heitur förinni enn, og fara sendimenn nú heim
og segja konungi svo búið. Og nú kemur þar misserum er jarl fer heiman með
föruneyti sitt og fara nú enn þar til er þeir koma til Limafjarðar og voru nú á
skip komnir og ætluðu nú yfir fjörðinn að fara. En það er frá sagt, að í för
voru með þeim hundar blauðir, og lágu hvelpar í hundunum. En er þeir voru á skip
komnir, þá þótti jarli sem gæi hvelparnir í greyhundunum, en hundarnir þögðu.
Þetta þótti jarli og öllum þeim hið mesta býsn, og lést eigi vildu fram halda
förinni og hurfu nú aftur og fóru heim og voru heima þau jól. Nú fer því fram,
þar til er kemur hinn þriði vetur. Og enn sendir konungur menn að bjóða jarli
til jólaveislu, og heitur hann enn förinni, og fara sendimenn aftur og segja
konungi svo búið. Enn býst jarl heiman; og þá er að því er komið, fer hann með
föruneyti sitt og fara enn þar til er þeir koma til Limafjarðar, og fórst þeim
vel og komu yfir fjörðinn, og var þá framorðið dags, og ætluðu að vera þar við
fjörðinn um nóttina. Og síðan bar sýn fyrir þá, er þeim þótti eigi einskis um
vert: Þeir sá boða rísa í innanverðum firði, en annar í utanverðum, og gekk hvor
í móti öðrum. En boðarnir voru miklir og gerði af ókyrrleik mikinn; og þeir
féllu saman og mættust, og varð brestur hár, og það fylgdi því, að þeim þótti
blóðgan gera sjóinn af. Þá mælti jarl: " Þetta eru stórbýsn," segir hann," og
skulu vér nú aftur hverfa, og vil eg eigi fara til veislunnar." Nú gera þeir
svo: fara heim, og sat jarl heima þau jól. En í öðru lagi, þá varð konungur
reiður mjög er jarl hafði öngu sinni þekkst hans heimboð, en hann vissi eigi
hvað til hafði haldið, er hann kom eigi. Og nú um veturinn, þá ætlaði Gormur
konungur að herja upp á Harald jarl mág sinn, þótti hann mjög hafa drabbað í
móti sínu virðilegu boði, er hann hafði ekki sinn komið, þá er á var kveðið, og
þótti honum jarl svívirðan sig hafa mjög í þessu. Og þessarar fyrirætlanar Gorms
konungs verður Þyri drottning vör, og taldi ofan þessa fyrirætlan" og samir þér
eigi," segir hún," að gera honum ófrið fyrir vorar sakir og tengda ykkarra, og
liggja hér til miklu betri úrráð um þetta mál." Og nú af fyrirtölum drottningar,
þá sefast konungur nakkvað svo og eyðist herförin. Síðan var það ráðs tekið, að
Gormur konungur sendir menn sína eftir jarli og vildi vita hverju um sætti, er
jarl hafði eigi komið, og hafði drottning það ráð til gefið, að þeir skyldu
finnast fyrst mágarnir og talast við og sjá þá hvað við sig væri. Og nú koma
sendimenn konungs á fund jarls og bera fram konungs örendi og bregst jarl nú við
skjótt og fer á konungs fund með virðilegt föruneyti. Konungur tekur nú vel að
hófi við mági sínum. Eftir það ganga þeir konungur og jarl í málstofu, og er
þeir voru þar komnir, þá spyr konungur jarl: " Hví sætti það," segir hann," er
þú komt öngu sinni er eg bauð þér til mín og svívirðir mig svo og mitt boð?"
Jarl svarar og kvaðst eigi til svívirðingar við hann gert hafa, þótt hann kæmi
ekki sinn til veislunnar, heldur kvað hann þar aðra hluti til halda. Segir síðan
konungi undrin þau er þeir höfðu séð og nú var áður frá sagt. Og síðan kveðst
jarl skýra mundu fyrir konunginum ef hann vildi vita hvað hann ætlaði, hvað er
tákna mundi eða fyrirbenda þessi hin miklu undur. En konungurinn játar því. Jarl
mælti: " Þar mun eg þá til taka er vér sám eikina með grænum eplum og smám. En
forn epli og stór lágu hjá niðri. En það hygg eg vera munu fyrir siðaskipti því
er koma mun á þessi lönd, og mun sá siður vera með meiri blóma og jarteina þau
hin fögru epli. En sá siður er hingað til hefir verið mun tákna hin fornu epli
er niðri lágu á jörðu og mundu þar fúna og verða að dusti einu, svo mun og þessi
siður niður leggjast þá er hinn gengur yfir löndin, og mun þá verða að öngu og
hverfa allt sem myrkur fyrir ljósi. Annað undur var það er vér heyrðum hvelpana
geyja í greyhundunum. Það hygg eg fyrir því munu vera að þeir menn er yngri eru
að aldri munu taka mál fyrir munn hinum ellrum mönnum og gerast svo hvatvísir,
og er mikil von að þeir hafi eigi minni hlut ráðanna, þóað hinir ellri sé oft
ráðgari, og hygg eg að þeir myni enn ókomnir vera í heiminn, er eg mæla þetta
til, þvíað hvelpar þeir gó er eigi voru komnir í heiminn. En greyhundarnir
sjálfir þögðu. Það var hið þriðja undur er vér sám boðana rísast í móti, annan
úr innanverðum firði, en annan úr utanverðum, og mættust miðfirðis, og féll hvor
í kverk öðrum, en særinn varð blóðugur af ókyrrleik þeim er þeir görðu. Það hygg
eg vera munu fyrir missætti stóreflismanna hér innan lands, og munu þar af
gerast stórir bardagar og mikil styrjöld, og er mikil von að þar verði nökkverr
afspringur af þessum ófriði á Limafirði, þar sem þessi býsn bar fyrir oss, er nú
hefi eg sögð." Konungi skildust vel orð jarls og þótti hann vera stórvitur. Og
þar eftir gaf hann honum grið og frið, og rann nú konunginum reiði við mág sinn.
En það er sagt, áður en þeir gingi í málstofuna, konungur og jarl, að Gormur
konungur hefði setta menn til að bera vopn á jarl, er honum þótti sem órækt ein
hefði til gingið og ofmetnaður, er hann hafði eigi farið til veislunnar né einu
sinni er hann hafði boðið honum og þóttist hann þá vita mundu, er þeir hefði
tekist að orðum mágar. En nú þótti konungi sakir til, þótt hann hefði eigi
komið. Og nú ganga þeir í braut af stefnunni, konungur og jarl, og nú eftir það
var jarl þar með honum nokkora hríð í mikilli sæmd, en síðan skildust þeir mágar
sáttir og góðir vinir, og þá jarl góðar gjafir af konunginum áður en hann færi í
braut, og fer hann nú með föruneyti sitt þar til er hann kemur heim. En eigi
miklu síðar, þá fór Haraldur jarl suður á lönd og kom í Saxland og tók við
kristni og kom aldri síðan til ríkis síns, en gaf fóstra sínum Knúti og frænda
allt ríki sitt, og tók nú Knútur við Hollsetulandi og öllu því ríki er átt hafði
Haraldur jarl. 3. kafli Nú er þar til máls að taka er þeir eru feðgar, Haraldur
og Gormur konungur, að þeir urðu ósamþykkir þegar er Haraldur hafði nokkurn
kraft aldursins. Þá tók Gormur konungur það ráð, að hann fékk honum skip nokkur
og leysti hann svo í braut. Haraldur var hvern vetur í Danmörku og hafði þar þá
friðland. Og er því hafði fram farið um hríð, þá er það sagt, að Haraldur beiddi
þess Gorm konung föður sinn að hann skyldi fá honum slíkar eigur og ríki til
eignar og forráða sem Klakk-Haraldur afi hans hafði fingið Knúti. En það fékk
hann eigi af föður sínum, er hann beiddi. Þaðan frá er það sagt að óþokki mikill
lagðist á í milli þeirra bræðra, Knúts og Haralds, og þótti Haraldi þeirra görr
mikill mun í hvívetna og grunaði að eigi mundi síðar minni. Þess er og við getið
eitt hvert sinn, að eitt haust kom Haraldur eigi til Danmerkur sem hann átti
vanda til, að hafa þar vetursetu, og hafði hann herjað um sumarið í austurlönd.
En í annarri sögn er þess getið að Gormur konungur sendir menn til Hollsetulands
að bjóða Knúti syni sínum til sín að jólum. Og nú er að því kom, þá fer Knútur
heiman og hans föruneyti, og hafði hann þrjú skip. En svo hafði hann til ætlað
um ferðina, að hann kom í Limafjörð atfangsdag jóla og síð dagsins. Og það sama
kveld kömur þar Haraldur bróðir hans með níu skipum eða tíu; hann var kominn úr
Eystra-Salti, og hafði hann þar legið í víking um sumarið. Nú verður Haraldur
var við að þar var Knútur fyrir bróðir hans þrem skipum, og minnist nú á þokka
þann allan er gerst hafði milli þeirra bræðra. Og biður nú menn sína herklæðast
og brjóta upp vopn sín," og skal nú," segir hann," til skarar skríða með okkur
Knúti bróður mínum." Knútur verður og var við tiltekju Haralds bróður síns og
fyrirætlan, og vill hann verjast, þótt þeir hefði lið minna. Taka þeir vopn sín
og búast til varnar, og eggjar Knútur lið sitt. Nú leggur Haraldur að þeim öllum
megin, og lýstur þegar í bardaga með þeim bræðrum. En það var jafnt jólaaftan
sjálfan er þeir börðust. En svo lýkur bardaganum að Knútur fellur þar og allt
lið hans, eða nær því, þvíað Haraldur neytti þess er hann hatði lið miklu meira.
Eftir þessi tíðendi fara þeir Haraldur þar til er þeir komu í stöðvar Gorms
konungs síð um aftan, og gingu þeir alvopnaðir til konungsbæjar. Og er það sumra
manna sögn þeirra er fróðir eru, að Haraldur leitaði sér ráðs og þóttist eigi
vita allgerla hversu hann skyldi að orkast, að segja föður sínum þessi tíðendi,
fyrir þá sök, að Gormur konungur hafði þess heit strengt, að hann skyldi þess
manns bani verða, er honum segði líflát Knúts sonar síns. Haraldur sendir nú
fóstbróður sinn þann er Haukur er nefndur á fund Þyri móður sinnar og bar henni
til orð, að hún fingi það ráð nakkvað til gefið, er hann gæti ráðið úr þessum
vanda. Litlu síðar kemur Haraldur sjálfur á fund móður sinnar og segir henni
þessi tíðendi og leitar ráða við hana. En hún réð honum það ráð að hann skyldi
sjálfur fara á fund föður síns og segja honum þau tíðendi, að haukar tveir höfðu
barist, og væri annar alhvítur, en annar grár, og væri þó báðir gersimar; en svo
lyki með þeim að hinn hvíti fingi bana og þætti það skaði mikill. Og nú eftir
þetta gengur Haraldur í braut til liðs síns. Og vonu bráðara fer hann til hallar
föður síns, þar sem hann drakk inni með hirð sinni, og var konungurinn undir
borðum og hirðin. Síðan gengur Haraldur inn fyrir föður sinn í höllina og segir
honum síðan í frá haukunum, svo sem móðir hans hafði honum ráð til kennt, og
lauk svo málinu að" nú er dauður," segir hann," hinn hvíti haukurinn." Og er
hann hafði það mælt, þá kvað hann úti annað orð, og fór þá enn á fund móður
sinnar. Þess er eigi getið hvar hann hafði herbergi um náttina og lið hans. En
Gormur konungur réð ekki í þetta, svo að menn fyndi, er son hans hafði sagt
honum. En konungur drakk meðan honum sýndist, og fór síðan að sofa. En um
náttina eftir er menn voru úr höll farnir til svefns, þá fer Þyri drottning til
með menn sína og lét ofan taka allan hallarbúning. En síðan lét hún tjalda í
staðinn blám reflum, þar til er altjölduð var höllin. Fyrir því gerði hún svo,
að það var hygginna manna ráð í þann tíma, þá er harmsögur komu að eyrum mönnum,
að segja eigi með orðum, og gera þá á þann veg sem nú lét hún gera. Gormur hinn
gamli reis síðan upp þann morgin og gekk í hásæti sitt og settist niður og
ætlaði að taka til drykkju og leit á hallarveggina og búninginn er hann gekk
utan eftir höllinni og þar nú í hásæti sem áður var frá sagt. Þyri sat í öðru
hásæti hjá konunginum. Konungur tók þá til orða og mælti: " Þú munt þessu ráðið
hafa, Þyri," sagði hann," er höllin er á þessa leið búin." " Fyrir því þyki þér
það líklegra herra?" segir hún. " Því," sagði konungur," að þú vill svo segja
mér fall Knúts sonar míns." " Þú segir mér nú," sagði drottning. Gormur konungur
hafði staðið upp fyrir hásætinu er þau tóku þetta að ræða. En nú settist hann
niður hart og svaraði öngu og hné upp að hallarvegginum og lét þá líf sitt. En
síðan er konungur þaðan í braut borinn og færður til graftrar, og var haugur
orpinn eftir hann að ráði Þyri drottningar. Og nú eftir þetta sendir hún orð
Haraldi syni sínum, að hann skyldi heim fara með öllu liði sínu og drekka erfi
eftir föður sinn. Nú gerði hann svo, og verður erfið bæði gott og virðilegt. Og
nú hér eftir tekur Haraldur við landi og þegnum og því ríki öllu er faðir hans
hafði átt, og síðan þingaði hann við landsmenn, og tóku Danir hann til konungs
yfir það ríki allt er Gormur konungur faðir hans hafði átt, og situr síðan
nokkura vetur í friði og stýrir ríki sínu með vegsemd og gildum sóma; er
harðráður og gildur höfðingi og vinsæll. 4. kafli Sá maður er nefndur til
sögunnar er Hákon hét og var son Sigurðar Hlaðajarls; hann átti heimili í Noregi
og svo kynferði. Hann þóttist eiga ríki í Noregi að vera jarl yfir fjórum
fylkjum. Og í þenna tíma réð fyrir Noregi Haraldur gráfeldur og móðir hans,
Gunnhildur, er kölluð var konungamóðir, og létu þau Hákon eigi ráða eða ná öllu
ríki sínu, en hann vildi eigi hafa nema hann réði öllu, og fer hann fyrir það í
burtu úr landi með miklu liði, og hafði hann tíu skip úr Noregi. Síðan lagðist
hann í víking og herjaði víða of sumarið. En um haustið þá kom hann í Danmörk
með skipum sínum og liði og mælti til vinfengis við Danakonung og beiddist að
hafa þar friðland í hans ríki og vera þar um veturinn. Haraldur konungur tók því
einkar vel og bauð honum til hirðvistar með sér við hálft hundrað manna. Hákon
þekktist það; fór hann til konungs með þetta lið, en vistaði annað lið sitt þar
í Danmörk. Það er og frá sagt, að Knútur Gormsson átti son eftir sig, þann er
Haraldur hét og var kallaður Gull-Haraldur. Hann kom eigi mörgum náttum síðar
við Danmörk og hafði tíu skip. Hann hafði herjað víða um lönd og fingið mikið fé
og ætlaði sér vist um veturinn með Haraldi Gormssyni, frænda sínum, og hafa þar
friðland. Haraldur konungur tekur vel við frænda sínum og nafna, býður honum eim
til sín við jafnmarga menn sem Hákon hafði áður þangað haft, og það sama
þekktist Haraldur. Og eru þeir Hákon og Gull-Haraldur þar báðir þann vetur í
allmikilli virðingu af Danakonungi. En þá er jól komu um veturinn, þá var þar
enn meir vönduð veisla en þess í milli, bæði fyrir drykkjar sakir og annarra
tilfanga og fjölmennis er þá var enn þangað boðið að jólum. Frá því er sagt, að
það var haft að ölmálum og teiti manna á milli, hvort nokkur konungur á
norðurlönd mundi meiri rausn hafa í sínum veislum, og stórmennsku, en Haraldur
Gormsson, og urðu allir á eitt sáttir, að engi konungur væri slíkur of alla
norðurhálfu heims og þar allt sem dönsk tunga gingi. En maður var sá þar innan
hirðar er ekki fannst um og átti öngan hlut í hjali þessu. En þar var Hákon jarl
Sigurðarson. En svo er sem mælt er, að mörg eru konungs eyru, og var konunginum
sagt brátt, að Hákon hefði ekki til lagt honum til virðingar, þá er menn urðu á
eitt sáttir. En eftir það þá er náttin er af liðin, þá heimti Haraldur Gormsson
á mál Hákon jarl og Gull-Harald, og gingu þeir þrír á málstefnu. Og er þeir voru
þar komnir, þá skorar konungur til við Hákon, hvort hann hefði það mælt, að hann
væri eigi mestur konungur á norðurlöndum, fyrir því að honum var svo sagt. Jarl
svarar: " Hvorki gerða eg að, herra," segir hann," þá er aðrir áköfuðust mest á
þetta, og átta eg í öngan hlut, og þykjumst eg saklaus um þetta." " Þá vil eg
þetta vita," segir konungur," hvattú færir til þess er þér þykir þetta eigi sem
öðrum mönnum." " Vant verður oss, herra," segir jarl," of slíkt að ræða; en
aldri má mér sá þykja meiri maður er annar situr yfir sköttum hans, og hafi svo
lengi fram farið, og hafi sá eigi ríki til að heimta, er á." Þá þagnaði konungur
nokkura stund og tekur til orða og mælti: " Eg hefi nú íhugað, attú hefir satt
mælt og fundið til um þetta. En eigi þarf þig að kalla hinn vitrasta jarl og
hinn mesta minn vin, ef eigi fær þú það ráð er dugi við Harald gráfeld
Gunnhildarson, þvíað eg veit attú mælir þetta til hans." Jarl segir: " Þvíað
einu eykst þín virðing við heimboð þetta við mig og Gull-Harald frænda þinn, ef
þú þykir nú meiri konungur héðan frá en áður, og tökum nú allir samt það ráð er
oss sýnist efnilegt og allra vor vegur aukist við." " Settu nú ráðið," segir
konungur," og neyt nú þess er þú ert ráðugur maður kallaður og vitur." Hákon
segir: " Ef það skal mitt vera að setja ráðið, þá er nú hugað," segir hann. " Þá
skal senda menn úr landi á einu skipi, svo að það sé vel skipað, til fundar við
Harald gráfeld, og segið svo að þér bjóðið honum hingað með fullri virðing og
eigi með miklu liði til vegsemdar boðs, og lát svo segja honum, að það er áður
stendur á meðal ykkars máls meguð ið sjálfir sættast á, þá er ið finnist. Það
skaltu og fylgja láta orðsendingunni," segir hann," attú ætlar að biðja
Gunnhildar móður hans, en eg kann skaplyndi hennar að því, þótt hún sé nakkvað
aldri orpin, að hún mun þá mesta stund á leggja að fýsa son sinn fararinnar, ef
þetta liggur við, þvíað lengi hefir hún þótt nökkvat vergjörn. En vér skulum
vera í öllum viðurbúnaði með þér, en þú skalt það til leggja með Gull-Haraldi
frænda þínum, attú skalt honum unna hálfs Noregs, en hálfs mér, ef við getum
Harald gráfeld af lífi tekinn, svo attú sér eigi við með þína menn. En eg heit
þér því í móti, og við Gull-Haraldur báðir, attú skalt þá skatta hafa af Noregi
sem nú mun eg til inna, að við munum út reiða ef okkart verður landið: hundrað
marka gulls og sex tigu hauka. Þá miklumst vér allir af, ef að þessu gingi, sem
nú hefi eg ráð til gefið." Haraldur konungur segir: " Þetta ráð sýnist mér eigi
óvænlegt, og skal þetta vera og fram ganga, ef svo vildi til takast."
Gull-Haraldur lét sér og þetta líka forkunnar vel, sem nú var til skipað, og nú
gingu þeir af þessi málstefnu. Og lét Haraldur konungur nú skip búa vonu
bráðara. Það var snekkja ein mikil. Þar lét hann á vera sex tigu manna. Og síðan
fóru þeir leiðar sinnar þá er þeir voru til þess búnir, og ferst þeim vel, og
hitta þeir Harald konung gráfeld í Noregi og báru upp örendi þessi fyrir hann,
sem fyrir þá voru lögð, og gátu fyrir Gunnhildi um bónorðið, að Haraldur
konungur Gormsson mundi biðja hennar. Og er hún heyrði þetta, þá fór sem hann
gat, að hún fýsti Harald son sinn ferðarinnar," og er einsætt," segir hún," að
dvala ekki förinni, þvíað eg mun hafa landráð meðan, og vættir mig að það sé
nokkur hlít slíka stund. En skunda að förinni sem föng eru á." Eftir það fara
sendimenn Haralds Gormssonar aftur, og ferst þeim vel, og segja konungi að
þangað er von Haralds gráfeldar. 5. kafli Síðan settu þeir fram skip sín Hákon
og Gull-Haraldur, og svo stýrði Haraldur Gormsson þá til, að þeir höfðu alls sex
tigu skipa, og lágu á vatni albúnir sem til bardaga og ætluðu að taka við
Haraldi gráfeld, ef hann kæmi. Hann varð og eigi þinglogi, og hafði tvö skip
mikil og fjögur hundruð manna, og vissi sér einskis ótta vonir. Þeir hittust á
Limafirði, þar sem heitir að Hálsi. Hákon segir að hann lést eigi vildu þar
mörgum skipum að leggja, er lítils þyrfti við" og er það sannast að segja, að
mér verður vandi mjög mikill við Harald gráfeld fyrir frændsimis sökum. En eg
ann þér þessa sigurs afarvel." Það er og frá sagt, að Haraldur lét að eggjast og
átti við sér slægra um, þar er Hákon var. Og eftir þetta, þá leggur
Gull-Haraldur að nafna sínum og lét æpa heróp, og skall nú bardagi á þeim, þvíað
þeir vissu sér einskis ótta vonir, og verja sig þó vel og drengilega. Hákon jarl
lét ekki verða vart við sig um bardaga þeirra nafnanna og það lið er eftir var
með honum. Og er Haraldur konungur gráfeldur var í þessum mannháska og varð þá
þess var, að eigi var allt svikalaust, og þóttist þá vita hversu fara mundi
leikurinn, þá mælti hann: " Það hlægir mig nú," segir hann," að eg sé það,
nafni, að sigur þinn mun eigi langur vera, þóttú fellir mig, fyrir því að eg
veit, að þetta eru ráð Hákonar jarls er hér fara nú fram, og hér kemur hann
þegar á hendur þér er eg em dauður og drepur þig á fætur oss og hefnir vor svo."
Og nú er það sagt, að Haraldur konungur gráfeldur fellur þar í bardaganum og
mestur hluti liðs hans, og lauk svo um hans æfi. Og þegar er Hákon jarl veit
þessi tíðendi, þá gerir hann atróður harðan, þá er þeir Gull-Haraldur voru síst
viður búnir, og býður liði Haralds þá kosti, hvort þeir vildi heldur berjast við
hann eða selja honum fram Gull-Harald, og lést vilja hefna Haralds gráfeldar
frænda síns. Þeir kjósa það að berjast eigi við Hákon, þvíað þeir vissu að
Haraldur konungur Gormsson vildi að Gull-Haraldur væri drepinn, og hafði það
verið í undirmálum með þeim Hákoni, sem nú var bert. Er nú síðan Gull-Haraldur
höndum tekinn og leiddur í mörk í braut og hengdur. Og nú fer Hákon jarl á fund
Haralds Gormssonar og selur honum einsköpun fyrir þetta, er hann hafði drepið
Gull-Harald frænda hans, en þó var þetta hégómi einn, fyrir því að þetta var
beggja þeirra ráð reyndar. En Haraldur konungur gerir það á hendur Hákoni, að
hann skal skyldur til að fara til Danmerkur um sinn og bjóða út leiðangri um
allan Noreg til liðs við sig, þá er hann þykist liðs þarfi vera, en fara jafnan
sjálfur þá er hann sendir honum orð og hann vildi hans ráðuneyti hafa. Hann
skyldi og gjalda skatta þá alla er fyrr var í frá sagt. Og áður en þeir Hákon
skiljast, þá tekur hann gull það er átt hafði Gull-Haraldur, og þar hafði hann
nafn af tekið, er hann var Gull-Haraldur kallaður. Það gull hafði hann flutt af
suðurlöndum. Það var svo mikið, að tvær kistur voru fullar af gulli, svo að eigi
máttu tveir menn meira knýja. Og nú tekur jarl upp þetta fé allt að herfangi og
geldur Haraldi konungi af því fé þriggja vetra skatt fyrir fram, og kveðst eigi
mundu í öðru sinni betur til fær en nú. Haraldur konungur tekur því vel, og
skiljast þeir Hákon nú, og fer hann í braut úr Danmörku, þar til er hann kömur
til Noregs. Og kemur nú þegar á fund Gunnhildar konungamóður og segir henni svo,
að hann hefði hefnt Haralds gráfeldar sonar hennar og drepið Gull-Harald, og það
með að hann kveður Harald Gormsson vilja einkum að hún færi úr landi með veglegu
föruneyti, og kvaðst vilja samfarar við hana. En þeir höfðu gör þessi ráð
reyndar með sér áður en þeir skildi, Haraldur og Hákon, og það með, ef hún gingi
í þessa snöru og kæmi til Danmerkur, þá höfðu þeir menn til setta að drepa hana
þegar. Nú lýsir hér yfir því er margir mæltu, að hún þótti nokkuð vergjörn, og
fór hún nú úr landi með þrjú skip, og voru sex tigir manna á hverju. Hún fer nú
þar til er hún kömur til Danmerkur. Og nú er það spyrst, að Gunnhildur er við
land komin, lætur Haraldur aka vögnum í mót henni og liði hennar, og er hún
þegar sett í einn virðilegan vagn, og sögðu menn henni, að dýrleg veisla var
búin í móti henni að konungs. Þeir óku með hana um daginn. Og um kveldið er
myrkt var orðið, þá komu þeir eigi að höll konungs, heldur var hitt, að eitt fen
mikið varð fyrir þeim, og tóku þeir Gunnhildi höndum og hófu hana úr vagninum og
breyttu nokkuð stóran að hálsi að höfði henni, köstuðu síðan út á fenið og
drekktu henni þar, og lét hún svo líf sitt, og heitir þar síðan Gunnhildarmýrr.
Braut fóru þeir eftir það og komu heim um kveldið og segja konungi svo búið,
hvað er þá hefir í görst. Konungur segir: " Þá hafi þér vel gert," segir hann;"
hefir hún nú þann sóma er eg hugða henni." Og nú sitja þeir Haraldur konungur og
Hákon jarl nokkura vetur í góðum friði, og er nú friður milli landanna, Noregs
og Danmerkur, og vinátta þeirra einkar góð, og sendi Hákon jarl Haraldi konungi
ein misseri sex tigu hauka, og lét að honum þótti betra að gjalda heldur upp á
einu ári, en eigi á hverju ári. 6. kafli Í þann tíma ræður fyrir Saxlandi og
Peitulöndum Ótta keisari, er kallaður var Ótta hinn rauði, og jarlar hans tveir;
annar hét Urguþrjótur en annar Brimiskjarr. Þess er við getið að einhverjum
jólum, að keisarinn Ótta strengdi þess heit, að hann skyldi fara til Danmerkur
þrjú sumur í samt ef þess þyrfti við og kristna alla Danmörk, ef hann mætti því
fram koma. Og eftir þessa heitstrenging samnar keisarinn liði til þessarar
ferðar. Og þá er Haraldur Gormsson spyr þetta og verður var þess, að keisarinn
hefir allmikinn liðsafla, þá sendir hann til Noregs þegar sex tigu manna á einni
snekkju til fundar við Hákon jarl og bauð þeim svo að segja jarli, að hann mundi
aldregi meir þurfa en þá, að hann byði út leiðangri of allan Noreg og færi að
veita honum lið. Sendimenn konungs fóru og fram komu og segja jarli orðsending
konungs, og fara síðan aftur. Hákon jarl víkst við skjótt við þetta mál og þykir
nauðsyn á vera, að eigi verði þau endimi í að menn sé kúgaðir til kristni í
Danmörku eða á öðrum norðurlöndum og megi eigi halda háttum og átrúnaði sinna
foreldra. Hann samnar nú liði nakkvað af bráðungu, og mundi meira hafa ef allur
væri leiðangurinn og væri lengra tóm til gefið. Jarl fer þegar úr landi er hann
er búinn og hafði hundrað skipa. En um sumarið síðar, þá komu menn úr Noregi
þrír með mikið lið til móts við Hákon jarl. Nú fer Hákon jarl ferðar sinnar og
tekst greitt. Og er hann kömur við Danmörk, þá spyr Haraldur konungur og verður
harla feginn, og fer þegar í móti honum og býður honum nú til sín með fullri
ölværð og gerði veislu virðilega í móti honum og öllu hans liði. Og nú bera þeir
Haraldur konungur og Hákon jarl saman ráð sín, og taka þeir það ráð, að þeir
fara í móti Óttu keisara með svo miklu liði sem þeir fá mest saman dregið um
alla Danmörk, og eru þeir mestir höfðingjar fyrir því liði, Haraldur konungur og
Hákon jarl. Og fara þeir nú þar til er þeir finna keisarann. Þeir finnast á sæ,
og slær þar þegar í bardaga með þeim, og verður þar hin snarpasta atlaga. Þeir
berjast allan dag í gegnum, og fellur mikið lið af hvorum tveggjum, og þó fleira
af keisaranum. Og er nátta tók, þá settu þeir þriggja nátta grið á millum sín og
lögðu að landi og bjuggust við hvorirtveggju. Og er þrjár nætur liðu, þá gingu
saman fylkingar þeirra Óttu keisara ok Haralds konungs og Hákonar jarls, og
berjast nú á landi, og gengur keisaranum nú þungt bardaginn, og féll miklu
fleira hans lið of daginn. Og þar kömur að hann leggur á flótta undan með lið
sitt. Ótta keisari var á hesti um daginn, og er nú sagt að þeir sækja ofan að
skipunum, og keisarinn ríður fram að sjónum og hefir í hendi spjót eitt mikið,
gullrekið og alblóðugt; og síðan stingur hann spjótinu í sæinn og nefnir síðan
guð almáttkan í vitni og mælti síðan: " Í annað sinni þá er eg kem til
Danmerkur, þá skal vera annað hvort að eg skal kristnað fá Danmörk eða ella láta
hér lífið." Eftir þetta ganga þeir Ótta keisari á skip sín og fer hann nú heim
til Saxlands. En Hákon jarl er eftir með Haraldi konungi og réð honum mörg
viturleg ráð. Og nú létu þeir gera það mannvirki er víðfrægt er og kallað er
Danavirki, en það var gert milli Ægisdura og Slésmunna, um þvert landið milli
sjóva. Síðan fer Hákon jarl til Noregs. Og áður en þeir skildist, þá mælti hann
við konung: " Svo er nú farið herra, að vér þykkjumst eigi lagi á koma að gera
yður greiða um skattana sem vér vildim, fyrir sakir starfs þessa hins mikla og
fékostnaðar er vér höfum fyrir yðrar sakir. En fyrir hotvetna fram vilju vér
gjalda yður skattana þá er þessu léttir af oss." Konungur svarar og biður hann
ráða, og þykjast menn þó finna að konunginum þykja nökkvers til seinir
skattarnir. Skildu þeir nú við svo búið, og fer Hákon heim í land sitt og þykist
nú unnið hafa mikinn sigur. Og eru nú kyrr tíðendi bæði í Noregi og Danmörku
þrjá vetur. Og á þessum þrem vetrum lét Ótta keisari samna liði og fær ógrynni
liðs. Og er þessir vetur liðu, þá fer hann til Danmerkur með þenna hinn mikla
her og jarlar tveir með honum, Urguþrjótur og Brimiskjarr. En þá er Haraldur
konungur spyr þetta, þá sendir hann menn á fund Hákonar jarls jafnmarga sem hið
fyrra sinn, og sendir honum þau orð, að hann þykist aldregi meir hafa þurft hans
liðveislu og fjölmennis en þá. Hákon jarl skipaðist brátt við orðsending Haralds
konungs og þykir vera nauðsynjamál, og fer þegar er hann var búinn, og hefir
hann nú hvergi minna lið en hið fyrra sinni og kemur við Danmörk og fer þegar
við hinn tólfta mann á fund Haralds konungs, og varð konungurinn honum stórum
feginn og kveður hann vel hafa vikist við sína nauðsyn," og skal nú senda menn í
móti liði þínu öllu og fari það hingað til veislu, og kann eg hvers yðvars
þökk." " Við skulum enn innast orð við áður," segir jarl," en þetta sé að gert.
Mig áttu heimilan til fylgdar við þig og ráðagerðar og það lið sem nú hefi eg,
þessa tólf menn, en eigi fleira lið, nema eg vilja, þvíað eg hefi komið áður of
sinnsakar með leiðangur að veita þér lið sem við áttum mælt með okkur fyrir
öndverðu." " Satt er þetta," sagði Haraldur konungur," er þú mælir. En þess
vætti eg attú munir þetta lið láta mér að gagni koma er þú hefir hingað haft
fyrir sakar vináttu okkarrar." " Þess verð eg ráðandi við menn mína," segir
Hákon," að þeir þykjast skyldir til fylgdar við mig að verja mitt land og ríki.
En þess þykjast þeir eigi skyldir að verja Danmörk eða annað konungs ríki og
leggja síður sínar við spjótsoddum, en taka ekki í mót í gæðum eða virðingum." "
Hvað skal eg til vinna við þig," segir Haraldur konungur," eða menn þína, að ér
komið mér nú að liði er eg þarf mest, þvíað það hefi eg sannspurt, að eg mun við
ofurefli eiga að skipta fyrir sakir fjölmennis keisarans." Jarl svarar: " Einn
er hlutur skoraður til þess," segir hann," að því er vér urðum ásáttir, eg og
mínir menn: Sá hlutur ef þú gefur upp alla skatta af Noregi, þá er ógoldnir eru,
og svo skaltu gefa upp vandlega, að aldregi síðan verði Noregur skattgildur
undir þig. En ef þú vilt eigi þetta er nú er til mælt, þá mun lið þetta allt
fara aftur er mér hefir hingað fylgt, nema eg sjálfur skal vera hér og veita þér
með þessum tólf mönnum er nú eru hér komnir, þvíað allt skal eg það enda, er við
urðum á sáttir." " Það er satt um að ræða," segir konungur," að alla menn byrgir
þú inni fyrir vitsmuna sakir og ráða, og eru mér nú gervir tveir vandræða
kostir, svo að mér þykir hvorgi góður." " Sé þú vandlega á kostina," segir jarl.
" En svo sýnist mér sem þér myndi að öngu haldi skatturinn koma af Noregi ef þú
lætur lífið hér í Danmörku." " Skjótt skal kjósa," segir konungur," að því sem
nú er máli komið að þú veitir mér með allt lið þitt sem þú hefir framarst
drengskap til, og muntu þá öðlast það er þú mælir til." Og eftir þetta, þá voru
menn sendir þegar í mót öllu liði jarls, að þangað skyldi koma á eina stefnu, og
eigu þeir að þessu hannsöl og binda fastmælum sín í milli, og nú taka þeir
veislu dýrlega að Danakonungs, og fara nú síðan í móti keisaranum með allan her
þann er þeir fingu til. Haraldur konungur fer með skipaliði til Ægisdyra. En
Hákon jarl fer með sinn her til Slésdura öðru megin landsins. Ótta keisari spyr
þetta, að Hákon jarl er kominn í Danmörk að berjast í móti honum. Hann tekur þá
það ráð, að hann sendir jarla sína, Urguþrjót og Brimiskjarr, til Noregs. Þeir
höfðu tólf kugga hlaðna af mönnum og vopnum þeirra örenda að kristna Noreg,
meðan Hákon jarl væri í brautu. 7. kafli Nú er fyrst að segja frá keisaranum og
þeim hinum mikla her er hann hafði, að þeir ganga á land upp, þá er þeir koma
við Danmörk, og sjá Danavirki og þykir eigi vera auðvelligt að sækja, ef
varnarmenn eru fyrir, og hverfa frá og ofan til skipa sinna og ganga á skip út.
Og í því bili finnast þeir Haraldur konungur og Ótta keisari, og slær þar þegar
í bardaga. Þeir berjast á skipum, og fellur margt manna af hvorumtveggja, og fá
hvorigir sigrað aðra með öllu, og skilja við það. Síðan leggur keisari skipaher
sinn þar sem heitir Slésdyr, og er þar fyrir Hákon jarl með sitt lið. Þar tekst
og þegar atlaga með þeim keisara og jarli, og verður hið harðasta él, og fellur
þá keisara þyngra bardaginn, og lætur hann þar margt lið. Og svo lýkur, að hann
flýr undan með lið sitt og þykir fast fyrir vera og kemur það í hug, að hann mun
verða að leita sér ráðs um, hvernig helst má að orka. Svo er sagt, þá er keisari
leggur skip sín til lægis, að þeir mæta skipaliði nokkuru, það voru fimm skip,
og voru öll langskip stór. Keisari spurði hvað sá maður héti er forráð hafði
skipa þeirra og liðs. Sá svarar og læst Óli heita að nafni. Þá spurði keisari,
hvort hann væri kristinn maður eða eigi. Óli svaraði og lést við kristni tekið
hafa vestur á Írlandi, og býður hann sig til liðveislu við keisara, ef hann
þykist þurfa meira liðsafla en áður hefir hann. Keisari kveðst það gjarna vilja,
og kveðst kunna honum mikla þökk fyrir" og líst mér gæfusamlega á þig," segir
hann. Óli réðst í lið með honum og hefir þrjú hundruð manna, og er það lið hið
hvatlegsta, og ber þó sá af öllum, er fyrir liðinu réð. Nú eftir þetta leita
þeir ráðs, keisari og menn hans, fyrir því að það vandræði var komið að höndum
þeim, að þeir voru farnir að vistum, en hitt í öðru lagi, að allur fénaður sá er
þeim megin Danavirkis var, sem þeir voru staddir, var á braut rekinn vandlega
allur og fengu þeir því ekki náð, og sýndist hyggnum mönnum að tvö vandræði væri
á: annað hvort að hverfa frá við svo búið, eða drepa reiðskjóta sína til matar,
og sýndist mönnum hvottveggi kosturinn illur þeirra. Nú fær keisara þetta
mikillar áhyggju, og orkar á Óla til atkvæðis og úrráða um þetta mál og bað hann
fá það nokkuð ráð er gegndi. Óli svarar og kveðst hafa á ráðagerðum sínum metnað
og vildi það hafa láta að nokkuru er hann legði til, og yrði allir á eitt
sáttir, eða ella kveðst hann eigi mundu eitt orð til leggja. Þar kemur nú máli,
að allir gerðu að því róm að hafa það ráð er Óli legði til. Þá mælti hann: " Það
er þá ráð mitt," segir hann," að vér gangim allir í einn stað er á Krist trúum
og heitim á allsvaldanda guð, skapara allra hluta, sex dægra föstu, að hann gefi
oss sigur, og vér þurfim eigi að drepa hross til matar oss. Þá vil eg það ráð
annað til gefa," segir hann," að vér farim í dag á merkur og skóga, þá er oss
eru nálægstir, og skal hver maður höggva sér byrði af þeim viði er oss þykir von
að eldnæmstur sé, og skulu vér þann við allan bera að virkinu og sjám þá enn
síðan hvað í gerist." Þetta ráð sýnist þeim vænlegt, er Óli hefir til lagt, og
fara nú þannig með sem hann gaf ráð til. Þar var þannig til farið, er virkið
var, að díki mikið var grafið þeim megin sem þeir voru. Það var tíu faðma
breitt, en níu faðma djúpt. En nokkuru mjórra þar er kastalar stóðu yfir uppi.
En þeir voru svo settir, að kastali stóð yfir hverju hundraði faðma á virkinu
uppi. Annan dag eftir er þeir höfðu viðinn dregið að virkinu, þá höfðust þeir
það að, að þeir gerðu brúar stórar yfir díkið, svo að brú var gör gagnvert
hverjum kastala, og gerðu stokka undir, svo að allt tók sá umbúnaður að virkinu.
Og þann sama dag tóku þeir öll vatnkeröld þau er þeir höfðu og drápu úr botninn
annan og létu síðan koma þar í innan lokarspánu þurra og aðra spánu þá er þeir
telgdu til þess er fullir voru verplarnir af spánunum. Síðan láta þeir koma eld
í spánuna, og eftir það skjóta þeir aftur botnunum í verplana og láta opna ofan,
til þess að þar lysti í vindi. Nú og í annan stað, þá taka þeir og slá eldi í
viðuna þá er þeir höfðu dregna að virkinu. En veðri var þannig farið, að á var
sunnanvindur hvass og þurrt veður og stóð að virkinu. Nú taka þeir verplana og
skjóta þeim út á díkið, og síðan lýstur vindinum ofan í holið verplanna og
keyrir út að virkinu og svo innundir virkið. En þetta var um kveldið, er þessum
umbúnaði var lokið. Nú er svo frá sagt, þá er nátta tók, að eldurinn tók að
leika vatnkeröldin og viðinn, og því næst laust logunum upp í kastalana og því
næst í virkið, og síðan brann hvað að öðru, þvíað virkið var mest af viðum gert.
Svo lauk máli, að á þeirri nátt brann upp allt Danavirki með köstulum og sá engi
merki eftir né örmol, og unnu það vatnkeröldin er eldinn báru að virkinu. En þá
er morgna tók, þá gerði á mikið regn, svo að menn mundu trautt slíkt vatnfall úr
himni komið hafa og slökkti þann eld vandlega, svo að menn máttu þá þegar fara
yfir usla þann hinn mikla. Og ef það slokknaði eigi við regnið, þá var eigi vænt
að þar mundi mega yfir komast bráðfengis. Og nú er þeir Haraldur konungur og
Hákon jarl sá á þetta allt jafnsaman, þá slær ótta nokkurum í skap þeim og síðan
flýja þeir undan til skipa sinna. En þeir keisari gingu yfir brúarnar, þar er
þeir höfðu gert yfir díkið, þvíað þaðan hafði eldinn frá lagðan, þá er virkið
brann, og ganga þeir nú yfir þann usla, og var nú allur kaldur orðinn og
slokkinn, og höfðu þeir nú fastað fjögur dægur til liðs sér við almáttkan guð.
Og á hinu fimmta dægri sækja þeir þangað frá virkinu, sem þeir höfðu fyrir
verið, Danakonungur og Hákon jarl. Og þá er þeir komu þar, þá skorti þá eigi
kvikfé, og fingu þeir sér nú ærnar vistir, þvíað þangað hafði rekið verið féið
til skjóls undan herinum þeirra keisara, og hafa þeir nú ærna gnótt vista, og
spara þeir ekki mjög fé Dana og eru góðir blóðöxar. Nú lofa þeir guð fyrir þenna
sigur hinn fagra, og þótti keisara vel hafa dugað ráð Óla, og spyr nú eftir,
hvaðan Óli væri að kynferði, eða hverju landi hann væri. Óli svarar: " Ekki mun
eg lengur dyljast fyrir þér," segir hann. " Eg heiti Ólafur, og em eg kynjaður
úr Noregi, en Tryggvi hét faðir minn." Það er nú frá sagt, að þeir Ótta keisari
og Ólafur sóttu eftir þeim Haraldi konungi og Hákoni jarli. Og allir þeir saman
áttu þrjá bardaga á meginlandi, og varð þar mikið mannfall, og flýðu þeir undan
loks, þeir Haraldur konungur og Hákon jarl. En þeir keisari og Ólafur sóttu
eftir um landið. Og hvar sem þeir fóru, þá var það boðið þeim mönnum öllum, er
þeir fingu höndum tekið, að annað hvort skyldi, að þar mundi hver þegar vera
drepinn, eða ella skyldi taka trú og skírn, og kuru margir það er betur gegndi,
að taka trú og skírn. En þeir menn et eigi vildu undir ganga, þá létu búkarlar
eigi mjög rjúka á þeim tólf mánuðum hinum næstum, þvíað þeir keisari brenndu
byggðina og þorpin og eyddu svo fyrir þeim öllum, er eigi vildu trúna taka, en
drepa þá jafnan sjálfa. Ótta keisari og Ólafur Tryggvason vinna nú mikinn sigur
og fagran á þessum tólf mánuðum, þvíað nú heldur ekki við þeim. En þeir flýja
undan ávallt, Haraldur konungar og Hákon jarl, og þykjast nú finna það og sjá,
að minni og minni er ávallt þeirra afli, svo sem meiri hlutur og meiri er
kristnaður í landinu. Og nú hafa þeir Haraldur konungur og Hákon jarl stefnu og
ráðagerð með sér, hvað til skyldi taka, og þykir nú taka að þröngva að sér mjög:
hafa flýið í braut frá eignum sínum og skipum og fjárhlutum og megu nú sjá það,
að þeir fá eigi náð skipunum, þvíað þeir keisari hafa þar yfirsókn, og sýnist nú
rállegast að svo vöxnu máli sem var, að senda menn á fund Óttu keisara og Ólafs
Tryggvasonar. Nú eru menn sendir á fund keisara og bera upp örendi Danakonungs
og Hákonar jarls. Keisari tekur því vel og lætur þeim kost griða ef þeir vilja
trú taka, og sendir þeim þau orð í móti, að þeir skyldu þing eiga allir saman,
og fara þeir nú aftur, sendimenn Haralds konungs og Hákonar jarls, og segja þeim
svo búið. Eftir það koma þeir nú allir á þing, og hefir það fjölmennst þing
verið í Danakonungs veldi á þeirra dögum. Þá gengur á þingið byskup sá er var
með keisara, er Poppa er nefndur, og telur þar trú fyrir þeim á þinginu, vel og
orðfærlega, og talar hann langt örendi og snjallt. Haraldur konungur hefir orð
fyrir þeim Hákoni og svarar þá er hann hafði heyrða töluna: " Ekki er til þess
að ætla," segir hann," að eg muna skipast við orð ein saman, nema það fylgi, að
eg sjá jartegnir nokkurar, að þessum sið fylgir meiri máttar, er þér boðið, en
þeirri trú er vér höfum áður." En þetta var þó ráð Hákonar jarls, þótt konungur
bæri upp, þvíað hann vildi hotvetna annars heldur en ganga undir trúna. Byskup
svarar þessu máli á þessa leið: " Eigi skal það að skorta," segir hann," að
reyna skal kraft þessar trúarinnar. Nú skal taka járn glóanda, en eg mun áður
syngja messu og færa fórn almáttkum guði, en síðan mun eg ganga yfir glóanda
járn, í trausti heilagrar þrenningar, níu fet, og ef guð hlífir mér við bruna,
svo að minn líkami sé alheill og óbrunninn, þá skulu þér allir játast undir
rétta trú." Og nú játa þeir því Haraldur konungur og Hákon jarl og allir þeirra
menn, ef hann gingi yfir járn glóanda, svo að hann brynni eigi, að þá mundi þeir
verða við trúnni að taka. Nú fer þetta fram, að byskup syngur messu, og eftir
messuna, þá gengur hann til þessar raunar, treystur þá með holdi og blóði
almáttigs guðs, og var í öllum byskups skrúða, þá er hann trað járnin. En guð
hlífði honum svo að hvergi var brunaflekkur á hans líkama, og hvergi var á
runnið á klæði hans. En er Danakonungur sér þessi stórtíðendi, þá tekur hann
þegar trú og skírn og allir hans menn, og þykir konunginum mikils um vert þessa
jartegn; og nú er skírður allur Danaher í þessi rennu. Hákon jarl er alltrauður
undir trúna að ganga og þykir vera harður á annað borð; ræður þó það af loksins,
að hann er skírður, og beiðir sér síðan fararleyfis og vill hvata heim. En því
máli kömur svo, að Hákon verður því að heita keisara, að hann skyldi kristnað fá
Noreg ef hann mætti, eða flýja frá ríki sínu ella. Og eftir það fer Hákon í
braut og þangað sem skip hans voru, og fer síðan þar til er hann kömur heim í
Noreg. Nú tekst síðan vinfengi mikið með þeim Haraldi konungi og Óttu keisara,
og fara nú báðir til einnar veislu, þeirrar er konungur veitir. Ólafur fer og
þangað með þeim. Og áður en þeir skiljast, Ótta keisari og Haraldur konungur, þá
heitur Danakonungur því, að allir hans menn skyldu trú taka, þeir er hann mætti
orðum við koma, og það endi hann. En Ótta keisari fer heim til Saxlands til
ríkis síns og bauð Ólafi með sér að fara. En Ólafur lést fús að fara í
austurveg, og svo gerði hann, og skildust þeir þar, Ótta keisari og Ólafur, í
Danmörku, og vorust góðir vinir jafnan síðan. Nú er að segja frá því er gerðist
í ferð Hákonar jarls, þá er hann fór heim til Noregs, að hann kom við Gautland,
og þegar er hann kömur þar, þá herjar hann og gerir upprásir. En sendir aftur
presta alla og kennimenn þá er keisari hafði fingið honum til föruneytis og að
skíra menn í Noregi. Nú vill Hákon ekki að þeir fari lengur með honum. Og nú er
hann herjar, þá spyr hann til hofs eins, þess er mest var í Gautlandi meðan þar
var heiðið. Í því hofi var hundrað goða, og var helgað Þór hofið. Hákon tekur fé
það allt er þar var inni, en þeir menn er varðveittu hofið og bólstaðinn flýðu
undan, en sumir voru drepnir. En Hákon fór aftur til skipa sinna með féið og
brennir og bælir allt það er fyrir honum varð á þeirri leið, og hafði fingið
ógrynni fjár er hann kom til skipa. Og á þessu méli, er Hákon svarfaðist þar um
á Gautlandi, þá spyr Óttar jarl er réð fyrir miklum hluta Gautlands, og bregður
hann við skjótt, og dregur hann að allan landher í móti Hákoni jarli og fer með
mikið lið að honum, og lýstur þar þegar í bardaga með þeim, og verður Hákon
borinn ofurliði af landher þeim er að dreif, og lauk svo að hann flýr undan með
lið sitt og fer til Noregs. Eftir það kveður Óttar jarl þings og mælti þeim
málum á þinginu, að Hákon jarl skyldi heita vargur í véum, fyrir því að hann
kvað engi mann verri verk unnið hafa, er Hákon hafði brotið hið æðsta hof í
Gautlandi og unnið margt annað illt, og öngvir menn vissu dæmi til slíks, og
hvargi er hann fór eða kom, þá skyldi hann þetta nafn hafa. Og er þetta er
tíðenda, þá spyrja þeir jarlarnir Urguþrjótur og Brimiskjarr, er fyrr var getið
í þessu máli, til fara Hákonar jarls, og svo hvað hann hafðist að, og þykir hann
fara lítt friðsamlega, og vilja þeir eigi bíða hans þaðan. Og flýja þeir nú úr
landi með öll skip sín og voru öll hlaðin af mönnum, og vildu þeir gjarna eigi
finna Hákon jarl. En þá er jarl kom í land austan í Víkina og spurði þegar hvað
þeir jarlarnir höfðu að sýst meðan, að þeir höfðu kristnað alla Víkina norður
til Líðandisness. Og verður jarl við æfur og reiður mjög, og sendir þegar orð um
alla Víkina, að öngum skyldi hlýða að halda á þessum sið, svo að eigi mundi hver
stórvíti fyrir taka af honum. Og er þetta spurðist, þá flýði hver undan er
kristni vildi halda, en sumir gingu aftur til heiðni og villu þeirrar er þeir
höfðu áður, fyrir sakir ofríki jarlsins. En jarlinn Hákon kastar þá trúnni og
skírninni og gerðist þá hinn mesti guðníðingur og blótmaður, svo að aldregi
hafði hann meir blótað en þá. Og situr Hákon nú of kyrrt í landinu og ræður nú
einn fyrir öllum Noregi og geldur aldregi síðan skatta Haraldi konungi
Gormssyni, og er mjög í rénan þeirra vingan. Haraldur konungur býður nú út
leiðangri af allri Danmörku og fer nú til Noregs með óflýjanda her á hendur
Hákoni jarli. Og þá er hann var kominn norður um Líðandisnes í það ríki er undan
var horfið hans skattgjöfum. Og síðan herjar hann og lætur geisa eld og járn
yfir land hvar sem hann fór og gerir aleyðu í Noregi í Sogni allt með sjó norður
til Staðar, nema fimm bæi í Læradal. Og síðan fregn hann samnaðinn, hvar Þrændir
í Noregi, Naumdælir, Raumdælir, Háleygir, að hver er vígur maður er, þá er
kominn í einn stað með Hákoni jarli til varnar, og hefir hann svo mikinn
liðsafla, að ófært er að berjast í móti með útlendum her. Nú ræðst Haraldur
konungur um við sína spekimenn; konungurinn lá þá í Sólundum og heitaðist að
fara út til Íslands að herja og hefna níðs þess er allir landsmenn höfðu gert um
konunginn Harald fyrir rán það er Byrgir bryti hafði tekið fé íslenskra manna að
ólögum, en konungurinn vildi eigi rétta ránið, þá er hann var þess beðinn. Á
þessa lund var sett níðið: En Eyjólfur Valgerðarson orti vísu þessa, þá er
húskarl hans hafði selda öxi sína og tekið í móti grán feld einn, og þá hafði
spurst út hingað ósættin Haralds konungs. Og nú kvað Eyjólfur vísu þessa:
Haraldur konungur tók það ráð sem von var, er margir spakir menn véltu umb, sem
best gegndi: vendi nú aftur suður til Danmerkur, og heldur hann nú ríki sínu til
dauðadags með fullum veg og sóma, En Hákon jarl sköttum og Noregi. 8. kafli Nú
hefst upp annar þáttur sögunnar, sá er fyrr hefir verið en þetta væri fram
komið, og má eigi einum munni allt senn segja. Maður er nefndur Tóki; hann var í
Danmörku í héraði því er á Fjóni heitir. Þórvör hét kona hans. Hann hefir átt
þrjá sonu barna er hér eru nefndir til sögunnar. Áki hét hinn elsti son hans, en
Pálnir sá er þar var næst að aldri. En hinn yngsti hét Fjölnir. Hann var
frilluson. Tóki faðir þeirra hefir þá verið gamall að aldri er þetta var. Og
eitt hvert haust um veturnáttaskeið, þá tók hann sótt og andaðist úr sóttinni.
Eigi liðu og langar stundir áður Þórvör tók sótt og andaðist, kona Tóka, og ber
þá fjárhluti alla undir þá Áka og Pálni, því að þeir áttu arf að taka eftir
föður sinn og móður. Og er svo var komið, þá spurði Fjölnir eftir bræður sína,
hvað þeir ætlaði honum af fénu. Þeir svara og kveðast honum mundu miðla þriðjung
af lausafénu, en ekki af löndum, og þóttust þeir þó gera hans hlut góðan. En
hann mælti til þriðjungs alls fjár. Svo er frá Fjölni sagt, að hann væri vitur
maður og ráðugur og illgjarn. En þeir bræður Fjölnis kváðu hann eigi meira fé
mundu hafa en þeir höfðu boðið honum. En Fjölnir lætur sér það illa líka, og fer
hann nú við svo búið í braut með þenna fjárhlut og fer á fund Haralds konungs,
og gerist hann nú hirðmaður konungs og ráðgjafi. Svo er frá sagt um Áka Tókason
að engi maður þótti þvílíkur í Danaveldi sem hann í þann tíma, sá er eigi bæri
tignarnafn. Hann lá hvert sumar í hernaði og hafði nær jafnan sigur þar sem hann
hélt til. Fjölnir segir svo Haraldi konungi, að hann mundi eigi þykja einn
konungur yfir Danmörku meðan Áki Tókason væri uppi, bróðir hans. Og svo gat hann
um talið fyrir konunginum loks, að eigi gerist óhætt með þeim Áka og Haraldi
konungi. En Áki átti friðland og gott vinfengi við Óttar jarl á Gautlandi. Og
fór hann þangað eitt hvert sinn að heimboði til Óttars jarls og hafði tvö skip;
annað var dreki góður og mikill, en annað snekkja. Hann hafði á þeim skipum
hundrað manna, og voru allir vel búnir að klæðum og vopnum. Ekki er getið að þar
gerðist einkum til tíðenda um ferð þeirra, og þá Áki góðar gjafir af jarlinum
áður en þeir skildist. Og fór hann síðan heim til Danmerkur. Nú er að segja frá
Haraldi konungi, þá er hann fregn að Áki var farinn til boðsins. En það var
fyrir þá sök, að Áki var svo mikils virður af landsmönnum, að engi var sú veisla
stefnd innan lands, að eigi væri Áka boðið til eigi síður en konunginum, og þá
Áki góðar gjafir að hverri veislu. Og svo gerðist mikið um vinsæld hans, að hann
var nær eigi minna virður af alþýðu en sjálfur konungurinn, og það hafði hann úr
hvers manns eigu sem hann vildi. En það bjó mest undir ferð Áka til Gautlands,
að hann bað dóttur jarlsins, og var því máli vel svarað. Nú kemur hér máli, að
Áki fer heimleiðis og hafði tvö skip sem áður var sagt. Og er konungurinn verður
var þess, þá lætur hann fram setja tíu skip, og lætur hann þar á ganga fjögur
hundruð manna og bað þá fara og sæta því er Áki færi aftur frá boðinu, og taka
hann af lífi og allt föruneyti hans, ef svo vildi til takast. Þeir fóru síðan og
héldu njósnir til um ferðir Áka, og var það hægt, fyrir því að hann vissi sér
enskis ótta vonir. Og er nú svo frá sagt, þá er Áki kömur við Sjóland í
Danmörku, að þeir Áki hafa tjöld á landi og ugga þá ekki að sér. En þar koma
konungs menn að þeim með her á óvart, þann er áður var getið, og létu þegar
drífa vopn á þá og felldu á þá tjöldin, er þeir voru ekki viður búnir, og lýkur
þar svo með þeim, að Áki fellur og allt lið hans. Og eftir þetta þá fara þeir
aftur þar til er þeir koma á fund Haralds konungs og segja honum það er unnið
var, að Áki var látinn og allt lið hans, og lét konungurinn vel yfir því, og
lést þess vænta, að hann mundi vera mega einn konungur yfir Danmörku fyrir Áka
sökum. Þeir konungsmenn er drápu Áka og lið hans taka vopn þeirra öll og
fjárhlut og höfðu með sér að herfangi, og færðu þeir féið allt Haraldi konungi
og þar með skip þau er Áki hafði átt, drekann og snekkjuna, og leggur konungur
nú sína eign á fé þetta allt. Það er nú sagt, að Fjölni bróður Áka þótti nú
ofraðar vel um stillt og þóttist nú hafa goldið honum það er hann náði eigi
fénu, því er hann þóttist eiga að taka eftir föður sinn. Nú spyrjast þessi
tíðendi heim á Fjón, og spyr Pálnir bróðir hans, og þykir honum svo mikið, að
hann leggst í rekkju af, og var það mest fyrir því, að honum þóttu ósýnar
hefndirnar við þann sem um var að eiga reyndar, er konungur var sjálfur. Sá
maður er nefndur til sögunnar er Sigurður hét, fóstbróðir þeirra bræðra; hann
var vitur maður og auðigur að fé. Pálnir leitaði ráða við hann hvernig hann
skyldi með fara. Sigurður svarar og kveðst það mundu helst til ráðs leggja við
hann, að hann mundi biðja konu til handa honum, þeirrar er honum væri mikill
sómi í ef hann gæti. Pálnir svarar og spurði eftir hvar sú kona væri. " Eg mun
fara til Gautlands," segir Sigurður," og biðja til handa þér Ingibjargar dóttur
Óttars jarls." " Það uggi eg," segir hann Pálnir," að eg muna eigi geta þessa
konu, en víst ætla eg að það mundi vænst til umbóta minna harma, ef eg gæta
þenna ráðakost." Nú slítur þar hjali, og býst Sigurður til þessar ferðar og
hefir eitt skip og sex tigu manna, og fer síðan þar til er hann kömur til
Gautlands, og tekur Óttar jarl vel við honum. Sigurður lýsir brátt yfir örendum
sínum og biður dóttur jarls, Ingibjargar, til handa Pálni Tókasyni og kallar
hann vera hvergi óframar í öngan stað en Áka bróður hans og kveður eigi skorta
fjárhluti á Fjóni, en sagði bana Pálna við liggja fyrir harms sökum, áður hann
færi þessa ferð, og kvað þetta helst mundu til umbóta hans harms, ef hann fingi
þetta ráð. Jarl svarar vel að hófi þessu máli og kvað þó verða á að líta
vandlega á slík mál, að ráðum væri sett, en rasa eigi fyrir ráð fram, og lét sér
þó þykja líklegt fyrir sakir Áka vinar síns og bróður hans, að hann mundi vera
góðs kostar verður. Eigi kunnu vér að segja hve lengi þeir kníuðu þetta mál. En
svo lýkur málinu, að það er sagt að Óttar jarl heitur Pálni Ingibjörgu dóttur
sinni. " Svo er til farið, herra," segir Sigurður," að Pálnir mun eigi til fær
verða að sækja hingað veisluna til yðvar fyrir vanmætti og harmi. En hann
skortir eigi eignir til né stórmennsku að búa þar veisluna á Fjóni, og vildu vér
af því þess beiða fyrir nauðsynja sakir, að ér sækið þangað veisluna með yðvart
lið, svo nökkuru mart sem þér vilið sjálfir." Og þessu heitur jarl. Síðan fer
Sigurður heim og segir Pálni þessi tíðendi. Nú léttist honum við þetta mikið, og
búa þeir nú veisluna að öllu í móti jarli, og spara nú ekki til að hún væri sem
virðilegust á alla vega. Og er að nefndum degi kom, þeim er boðsmenn skyldu
koma, þá varð jarl eigi þinglogi, og mikið lið með honum. Og er þá drukkið
veglegt brullaup, og eru þau bæði leidd í eina sæing, Pálnir og Ingibjörg. Svo
er sagt að hún sofnar brátt er hún kömur í rekkju. Þá dreymir hana, og er hún
vaknar, segir hún Pálni drauminn: " Það dreymdi mig," segir hún," að eg þóttumst
hér stödd vera á þessum bæ sem nú em eg. En eg þóttumst uppi eiga vef, en það
var línvefur. Hann var grár að lit. Mér þótti kljáður vera vefurinn, og var eg
að og vafk, og var lítið á ofið að því er mér þótti. Og þá er eg sló vefinn, þá
féll af einn kléinn af miðjum vefnum á bak og tók eg upp. En þá sá eg að kljár
þeir voru ekki nema mannahöfuð ein, og er eg hafða upp tekið þetta höfuðið er af
hafði slitnað, þá hélt eg á og hugða eg að og kennda eg höfuðið. Nú spyr Pálnir
eftir hvert höfuðið væri. En hún svarar og kvað vera höfuð Haralds konungs
Gormssonar. " Betra er dreymt en eigi," segir Pálnir. " Og svo þyki mér og,"
segir hún Ingibjörg. Sitja þau nú að brullaupi slíka stund er þeim þótti fallið.
Og eftir það fer Óttar jarl heim til Gautlands með góðum gjöfum og virðilegum.
En samfarar þeirra eru góðar og hægjar og miklar ástir, og höfðu skamma hríð
ásamt verið áður en þau eigu son einn, og er þeim sveini nafn gefið og kallaður
Pálnatóki. Hann vex þar upp heima á Fjóni og er þegar snemmendis bæði vitur og
vinsæll. Öngum manni var hann líkari í sinni lýsku en Áka föðurbróður sínum. Og
skammar stundir liðu frá því er Pálnatóki var af hinum mesta barnsaldri, þá
tekur Pálnir faðir hans sótt, og af þeirri sótt lætur hann líf sitt. En
Pálnatóki tekur þar fjárhlut allan fyrir að ráða með móður sinni. Það er frá
honum sagt, að hann liggur í hernaði á sumrum, og herjar hann víða um lönd þegar
hann má það fyrir aldurs sökum. Eitt hvert sumar er þess við getið að hann
liggur enn í víkingu og hefir þá tólf skip; þau voru vel skipuð. Og þá er þetta
er tíðenda, þá ræður fyrir Bretlandi jarl sá er Stefnir hét. Hann átti sér
dóttur þá er Ólöf hét. Hún var vitur kona og vinsæl, og var það góður kostur,
svo að stórum bar. Það er sagt, að Pálnatóki kömur þar við land skipum sínum og
ætlaði að herja á ríki Stefnis jarls. Og er það spyrst, þá tekur Ólöf það til
ráðs með Birni hinum breska, hann var fóstbróðir hennar og var mjög í ráðagjörð
með henni, að bjóða Pálnatóka heim til veislu og mikillar vegsemdar, og ætti
hann hér heldur friðland og herjaði eigi. Og þetta þekkist Pálnatóki og allt lið
hans, og fóru til veislunnar. Og að þeirri veislu biður Pálnatóki dóttur jarls
sér til handa, og verður honum þetta mál auðsótt, og er honum konunni heitið og
þar næst föstnuð, og sat hún eigi lengur í festum en svo, að þá var þegar
drukkið brullaup þeirra að þessi veislu. Og það var til lagt þar með, að
Pálnatóka var jarlsnafn gefið og hálft ríki Stefnis jarls, ef hann vildi þar
staðfestast. En hann átti þar allt að hafa eftir hans dag, þvíað Ólöf var
erfingi hans ein. Pálnatóki er þar eftir á Bretlandi það er eftir er sumarsins
og svo um veturinn. En of vorið, þá lýsir Pálnatóki jarl því, að hann mun fara
heim til Danmerkur. Og áður hann færi þaðan um sumarið, þá mælti hann við Björn
hinn breska: " Nú vil eg, Björn," segir hann," attu sér hér eftir með Stefni
mági mínum og sér að landráðum með honum fyrir mína hönd, þvíað hann tekur nú að
eldast mjög, en eigi óvænt að eg koma eigi allbrálliga aftur; og ef það dvelst
að eg koma eigi hingað, og missi jarls við, þá vil eg attú varðveitir allt
ríkið, þar til er eg kem aftur." Og eftir þetta fer Pálnatóki í braut þaðan með
Ólöfu konu sína og ferst honum vel og kömur nú heim á Fjón í Danmörk og er nú
heima of hríð. Og þykir hann nú annar mestur maður í Danmörku og ríkastur og
best að viti búinn, þegar er konunginn líður sjálfan. Það er nú frá sagt, að
konungurinn fer yfir landið og þiggur veislur að vinum sínum. Pálnatóki gerir
dýrlega veislu í móti konunginum og fer síðan og býður honum, og það þekkist
hann og fer til veislunnar með mikið lið. Og síðan lýstur á illviðri fyrir þeim,
og koma þeir of kveldið til búanda eins, þess er Atli hét, og var hann kallaður
Atli hinn svarti. Hann var maður félítill, og tók hann við konunginum með allri
ölværð. Dóttir hans gekk of beina of kveldið, og hét hún Æsa og var kölluð
Saumæsa; hún var mikil kona vexti og drengileg. Konungi leist vel á hana og
mælti við föður hennar: " Það er satt að ræða, að beini má varla verða betri en
hér er í frammi hafður við oss, af þér búandi, og lætur þú nú einn hlut verða
undan dreginn við oss, og er dóttir þín Æsa og gás hennar." En búandi svarar og
kvað það ekki hans vera að leggja slíka konu að sér sem var dóttir hans. En
konungur kvað honum mikillar vináttu von í móti, ef hann gerði þetta eftir hans
vilja. Og þar lendir þessi viðræðu þeirra og viðurhjali, að Haraldur konungur
rekkur hjá dóttur búanda um náttina. En of daginn eftir, þá léttir af veðrinu,
og býst konungur snemmendis í braut frá Atla. Og áður en þeir skiljast, gefur
konungur honum góðar gjafir og sæmir hann svo og dóttur hans. Og eftir þetta fer
konungur ferðar sinnar, þar til er hann kömur til veislunnar þeirrar er áður var
getið. Konungur var lengi á veislu þessi, og veitir Pálnatóki með miklum
ríkdómi. Og þá er konungur fer í braut af veislunni, þá gefur Pálnatóki honum
góðar gjafir og virðilegar. Konungur tekur því og vel. En um veturinn eftir er á
leið upp, þá var það fundið af mönnum, að Saumæsa dóttir búanda tók að þróast og
digrast og mundi vera ólétt. Eftir það ræddi faðir hennar við hana eina saman og
spyr eftir hver vanheilsu hennar mundi valda. En hún segir að engi maður var þar
annar í tigi til nema Haraldur konungur. " En þó hefi eg öngum manni þorað þetta
að segja nema þér einum." " Já," segir hann;" því æ betur skal eg þig virða sem
þú hefir göfgara mann að þér lagðan." Og nú líða stundir fram þar til er hún
verður léttari, og fæðir hún sveinbarn, og er þeim sveini nafn gefið og kallaður
Sveinn, og var hann kenndur við móður sína og kallaður Saumæsuson. Og nú ber svo
til, að sumar hið þriðja eftir þetta, að Haraldur konungur skyldi enn sækja
veislu þangað á Fjón. Og er konungur kömur þar til veislunnar, þá ræðir
Pálnatóki við Æsu, þvíað hún var þar komin með son sinn, þann er hún eignaði
Haraldi konungi og sér: " Nú skaltu," kvað Pálnatóki," ganga fyrir konunginn
djarflega í það mund er hann situr yfir drykkju og gerast bermælt við hann um þá
hluti er þér þykir varða. Þú skalt og leiða sveininn eftir þér og mæla síðan
þessum orðum við konunginn, að eg leiði hér eftir mér einn svein, og kalla eg
þar öngan mann annan í tigi til að eiga þenna svein með mér en þig, Haraldur
konungur. En hversu sem konungur svarar þínu máli, þá vertu djarfmælt. En eg mun
vera nær staddur og taka undir með þér og styðja málið þitt." Hún gerir svo sem
hann ræður henni, og gengur hún nú fyrir konunginn Harald og leiðir sveininn með
sér og mælir þessum sömum orðum sem í munn henni voru lögð af Pálnatóka.
Konungur svarar brátt, þá er hún hafði mælt þessum orðum og spyr eftir, hver
þessi kona væri, er svo mikla dirfð hafði við konunginn, að slíkt þorði upp að
bera, og spyr hana að nafni. En hún kveðst Æsa heita og vera eins búanda dóttir
þar í Danmörku. Konungur segir: " Firna djörf kona ertu og heimsk," segir hann,"
og dirfðu þig eigi að mæla slíkt oftar ef þú vilt ómeidd vera." Pálnatóki segir
þá: " Því mun hún þetta mæla, herra," segir hann," að henni mun þykja mikil
nauðsyn til bera, og er hún engi skyndikona né púta, heldur er hún góð kona og
ráðvönd, þótt hún sé lítillar ættar eða kynferðar, þá hyggju vér hana þó satt
eitt upp bera." Konungur mælti: " Eigi varði oss þess af yður, Pálnatóki, að ér
munduð þetta mál þannig tengja til vor sem nú reynist." " Svo skal og vera,"
segir Pálnatóki," að eg mun þetta ekki ræsa á hendur yður, herra, en svo mun eg
til sveinsins gera í alla staði sem hann sé þinn einkason. En nú skulu við láta
falla þessa ræðu að sinni." Og brátt eftir þetta býst konungur í braut af
veislunni. Pálnatóki gefur konunginum gjafir, en hann vill eigi við taka né
þiggja. En Fjölnir var þá með Haraldi konungi, er getið var fyrr í sögunni, er
var föðurbróðir Pálnatóka; hann bað konunginn taka við gjöfum þessum hinum
virðilegum og gera sig eigi svo beran í þessu máli, að svívirða svo hinn mesta
höfðingja að vilja eigi þiggja hinn mesta sómahlut af honum, þar er hann var
áður hinn kærsti hans vin. Og nú fær hann svo um talið fyrir konunginum, að hann
þiggur gjafirnar og tekur við. En þó þakkar hann ekki, og var auðfynt að
konunginum hafði mjög mislíkað er Pálnatóki hafði honum eignað sveininn. Og við
þetta skilja þeir, að allfátt var um með þeim; og aldregi kom þeirra vingan í
samt lag síðan. Fór konungur heimleiðis með sína menn, en Pálnatóki tekur Svein
Haraldsson heim til sín og Æsu móður hans, fyrir því að þá var við misst Atla
hins svarta föður Æsu og upp gert féið nálega allt. Nú vex Sveinn þar upp á
Fjóni með Pálnatóka, og gerði hann svo vel við sveininn sem hann væri hans son
og hélt honum til virðingar í öllum hlutum. Hann unni honum og mikið. Þess er nú
við getið að Pálnatóki á son við konu sinni Ólöfu, og er hann fæddur litlu síðar
en konungur fór í braut af veislunni; sá sveinn var kallaðut Áki. Hann var þar
upp fæddur heima með feður sínum, og várust þeir Sveinn Haraldsson fóstbræður.
Og þar fæddist Sveinn upp þar til er hann var fimmtán vetra gamall að aldri. 9.
kafli En nú er þessi hinn ungi maður er svo aldurs kominn, þá vill nú fóstri
hans Pálnatóki senda hann á fund föður síns Haralds konungs, og gerir hann með
honum tuttugu menn frálega og ræður honum það, að hann skyli ganga inn í höllina
fyrir konung föður sinn og segjast vera hans son, hvort er honum þætti betur eða
verr, og beiða hann þess, að hann gingi við frændsemi við hann. Svo gerir hann
nú sem við hann er mælt, og er ekki sagt frá förum hans fyrr en hann kömur í
höllina fyrir Harald konung föður sinn og mælir þeim orðum öllum er fyrir hann
voru lögð. Og er því var lokið, þá annsvarar konungurinn: " Það þykjumst eg
finna og skilja á orðtaki þínu," segir hann," að eigi mun logið vera til
móðernis þíns, af því að mér sýnist attú munir vera hinn mesti skiptingur og
afglapi og eigi ólíkur Saumæsu móður þinni." Þá svarar Sveinn: " Ef þú vilt eigi
ganga við frændsimi við mig, þá vil eg þess beiða af yður, að ér fáið oss þrjú
skip úr landi og lið með, og er það eigi ofmikið tillag við oss, fyrir því að eg
veit víst attú ert faðir minn. En Pálnatóki fóstri minn mun að vísu fá mér
jafnmikið lið, og svo skip eigi smæri en þú fær oss." Konungur svarar: " Þess
væntir mig attú sér vel þessu á braut kaupandi, sem nú mælir þú til, og komir þú
aldri síðan mér í augsýn." Það er nú í frá sagt, að Haraldur konungur fær Sveini
þrjú skip og hundrað manna, og hvorttveggja lítt vandað, skipin og liðið. Og
eftir það ræðst Sveinn í braut þaðan og fer þar til er hann kömur heim til
fundar við fóstra sinn Pálnatóka og segir honum allt út, hversu orð fóru með
þeim feðgum. Pálnatóki svarar: " Slíks var þar að von," segir hann," og eigi
betra." Síðan fær Pálnatóki Sveini góð skip þrjú og hundrað manna, og var það
lið mjög vandað. Og síðan gefur hann ráð til hversu hann skal hátta; og áður en
þeir skiljast, mælti Pálnatóki við hann: " Nú muntu freista að leggjast í hernað
í sumar með lið þetta er nú hefir þú fingið. En það ráð vil eg til gefa með þér,
attú farir ekki lengra fyrst í braut en svo attú herja hér í Danmörku á ríki
föður þíns, það er honum er nökkvat í fjarska, og vinn þar slíkt allt illt sem
þú mátt: far herskildi yfir og brenn allt og bæl svo sem þú mátt við komast og
lát því ganga í allt sumar, en kom til mín að vetri og haf þá hérvist og bæli og
lið þitt." Og síðan skiljast þeir fóstrar, og fer Sveinn í braut með lið sitt og
fer jafnt með öllu sem honum var ráðið af hendi fóstra síns, og gerir hann mikið
illvirki á ríki konungsins föður síns, og gerist eigi góður kurr í búandkörlum
þeim er fyrir verða hans ófriði og ágangi, þvíað hvorki sparir hann við þá eld
né járn. Nú spyrst þetta brátt og kömur til eyrna konunginum, og þykir honum því
illa varið er hann hefir fingið honum afla til slíks ófriðar og ágangs, og
kveðst ætla að honum mundi bregða í móðurkyn sitt um þessi endimi er hann tók
til. Nú líður af sumar þetta. Og er að vetri kömur, þá fer Sveinn heimleiðis,
þar til er hann kömur á Fjón til Pálnatóka fóstra síns, og hefir fingið mikils
fjár um sumarið. Og áður en þeir komust heim, þá fingu þeir storm mikinn og
ofviðri, og braut öll skipin þau er faðir hans hafði fengið honum, og lið það
allt, er þar hafði á verið, týndist. En síðan sigldi Sveinn heim á Fjón sem
honum var sagt, og var hann þar of veturinn í góðu yfirlæti og lið hans, það er
eftir var. 10. kafli Nú er frá því að segja þá er voraði, þá kömur enn Pálnatóki
að máli við fóstra sinn og bað hann enn fara á fund Haralds konungs föður síns
og beiða hann þess, að hann fingi honum sex skip og þar lið með, svo að þau væri
skipuð fullri skipan," en þú hygg að því vandlega, attú mæl til hversvetna illa
þess er þú beiðir hann, og ver djarfmæltur í alla staði." Og nú fór Sveinn og
kemur á fund föður síns og mælti til sex skipa við hann og liðs þar með og mælti
til alls illa, svo sem Pálnatóki hafði ráðið honum. En konungurinn Haraldur
segir: " Til ills eins þótti mér þú hafa það lið er eg fékk þér í fyrra sumar,
og ertu furðu djarfur maður, er þú þorir enn að mæla til liðs við mig, slíka
illsku sem þú hefir áður af þér sýnda." Sveinn segir: " Eigi mun eg héðan fyrri
í braut fara en þér fáið oss slíkt sem vér krefjum. En ef það náist eigi, þá mun
Pálnatóki fóstri minn fá mér lið, og mun eg þá herja á menn þína sjálfs, og skal
eg ekki af spara að vinna á þeim svo illt sem eg hefi föng á." Nú mælti
konungur: " Hafðu sex skip og tvö hundruð manna," segir hann," og kom aldri
síðan mér í augsýn." Og nú fer Sveinn í braut við svo búið og á fund Pálnatóka
fóstra síns og segir honum allt sem fór með þeim feðgum. Og enn fær Pálnatóki
honum jafnmikið lið sem faðir hans fékk honum. Og nú ræður Pálnatóki honum enn
ráð, og hefir Sveinn nú tólf skip og fjögur hundruð manna. Og áður en þeir
skiljast fóstrar, þá mælti Pálnatóki: " Nú skaltu fara og herja og eigi þar sem
fyrra sumar, en þó skaltu enn á þá Danina herja, og rek nú þeim mun harðara
hernaðinn en fyrra sumar sem nú hefir þú liðsaflann bæði meira og betra en þá,
og hefst nú aldregi af höndum þeim sumarlangt. En að vetri farðu heim hingað á
Fjón og ver þá hér með mér." Og nú skiljast þeir fóstrar að sinni, og fer Sveinn
og lið hans herskildi yfir landið víða. Hann herjar bæði um Sjóland og Halland,
og svo er hann ákafur of sumarið, að svo má að kveða, að hann herji nátt með
degi, og hefst hann aldregi úr Danakonungs veldi það sumar. Hann drap margan
mann, og mörg héruð brenndi hann um sumarið. Þessi tíðendi spyrjast víða, að
ófriður er mikill í landinu. En þó lætur konungur þetta hjá sér líða, þóað
umræða verði fyrir honum, og lætur fara fram sem auðið er. Og nú of haustið er á
líður, fer Sveinn heim á Fjón til Pálnatóka fóstra síns og týnir nú öngu liði
sínu í heimförinni sem hið fyrra sumarið. Og er hann nú með fóstra sínum um
veturinn og lið hans allt. 11. kafli Enn er svo um vorið, að Pálnatóki kömur að
máli við fóstra sinn og mælti við hann: " Nú skaltu búa skip þín öll og fara
síðan á fund föður þíns með öllu liði þínu albúnu. Þú skalt ganga fyrir hann og
mæla að hann leggi til við þig tólf skip og öll skipuð af mönnum, og ef það fæst
eigi af honum, þá bjóttú honum bardaga þegar í stað með því liði sem þá hefir
þú, og haf aldregi verið grimmari í orðum við hann en nú." Nú gerir Sveinn svo
sem Pálnatóki ræður honum, og fer með öllu liði sínu þar til er hann hittir
Harald konung föður sinn og krefur hann þess er fóstri hans réð honum. Og er því
var lokið, þá svarar konungurinn: " Þú ert maður svo djarfur," segir hann," að
eg veit trautt þinn maka, er þú þorir að koma á minn fund, þvíattú ert bæði
víkingur og þjófur, og það hygg eg attú sér einn hinn versti maður að hvevetna
því er þú mátt sjálfur ráða. Og eigi þarftu til þess að ætla, að eg ganga við
frændsemi við yður, þvíað eg veit víst attú ert ekki minnar ættar." Sveinn
segir: " Að vísu em eg þinn son," segir hann," og sönn er okkur frændsemi, en þó
skal eg ekki þér þyrma í engan stað, og ef þú lætur eigi gangast það er eg kref
þig, þá skal nú reyna með okkur, og skulu við nú berjast þegar í stað, og skaltu
hvergi fá undan hokrað." Konungurinn svarar: " Vandræðamaður ertu," segir hann,"
og þannig hefir þú nakkvað skaplyndi sem þú mynir vera nokkorra eigi allsmárra
manna, og mundu hafa verða það er þú beiðir, og far síðan braut úr mínu ríki og
til annarra landa og kom hér aldri síðan meðan mitt líf er." Nú ræðst Sveinn í
braut með fjögur skip og tuttugu. Hann fer þar til er hann kömur heim á Fjón til
Pálnatóka fóstra síns, og voru öll skip hans vel skipuð. Pálnatóki tekur vel við
fóstra sínum" og þyki mér þú vel hafa þau tillög," segir hann," er eg legg fyrir
þig, og skulu við nú ráða um báðir samt, hvað okkur sýnist rállegast. Nú skaltu
fara í sumar, og skal þér nú frjáls vera öll Danmörk til hernaðarins, nema hér á
Fjóni er eg á friðland. Hér skaltu nú og hafa friðland." Og nú er þetta er
tíðast, þá er Sveinn átján vetra gamall. Pálnatóki lýsir yfir því, að hann
ætlast að fara úr landi um sumarið og til Bretlands að hitta Stefni jarl mág
sinn, og lést hafa mundu tólf skip," en þú Sveinn," segir hann," far svo nú með
öllu sem eg gef ráð til, en eg mun vitja þín er á líður sumarið með mikið lið,
því að mig grunar að nú mun görr her á hendur þér í sumar, og mun konungur eigi
þola þér lengur attú gangir á hans ríki, og mun eg þá veita þér lið. En þú hygg
að því vandlega, attú flý eigi undan, þó að liðið sé að þér gert, og halt upp
bardaga við þá, þó að liðsmunur sé nokkur." Nú skiljast þeir Pálnatóki og
Sveinn, og fer sína leið hvor þeirra, og fara þeir nú báðir senn, og ræðst
Pálnatóki til Bretlands. En Sveinn tekur nú það ráð sem honum var til kennt:
herjar nú á nýjaleik á ríki föður síns nátt með degi og fer víða yfir landið, og
flýja landsmenn undan og á fund konungsins og þykjast illa leiknir verða og
segja honum til vandræða sinna og biðja að hann taki nakkvað skjótt úrráð. Og nú
þykir konunginum eigi vera mega svo búið, og þykist þá lengur hafa setið Sveini
þann hlut er hann mundi eigi öðrum þola. Lætur hann nú búa síðan fimm tigi skipa
og fer sjálfur með því liði og ætlar að drepa Svein og allt lið hans. Og er á
líður haustið, þá hittast þeir Haraldur konungur og Sveinn við aftan síð við
Borgundarhólm, svo að hvorir sjá aðra. En þá var þó svo kveldað, að þá var eigi
vígljóst, og leggja þeir skip sín í lægi. En um daginn eftir, þá berjast þeir
allan dag til nætur, og þá eru hroðin tíu skip Haralds konungs, en tólf af
Sveini, og lifir enn hvortveggi þeirra, og leggur Sveinn nú skip sín inn í
vogsbotninn um kveldið. En þeir Haraldur konungur tengja saman skip sín um
þveran voginn fyrir utan og leggja stafn við stafn, og búa svo umb, að Sveinn
væri inni tepptur í voginum, og ætla að hann skyldi eigi út koma skipunum, þótt
hann vildi við það leita. En um morgininn ætla þeir að leggja að þeim og drepa
af þeim hvert mannsbarn og taka Svein af lífi. Og það sama kveld er til slíkra
stórtíðenda horfist, þá kömur Pálnatóki vestan af Bretlandi og verður þá
landfastur það sama kveld við Danmörk og hafði fjögur skip og tuttugu. Hann
leggur undir nesið öðru megin og tjaldar þar um skip sín. Og er því var lokið,
þá gengur Pálnatóki af skipi einn saman á land upp og hefir örvamél á baki. Það
ber að móti umb, að Haraldur konungur gengur á land upp og menn með honum. Þeir
gingu í skóg og gerðu þar eld fyrir sér og bakast þar við. Þeir sitja á lág
einni allir saman, en þá er myrkt orðið af nótt er þetta er. Pálnatóki gengur
upp til merkurinnar og gagnvert þar sem konungur bakast við eldinn og stendur
þat of hríð. En konungurinn í annan stað bakast við eldinn og bakar bringspöluna
á sér og er kastað undir hann klæðum, og stendur hann á knjánum og ölbogunum og
lýtur hann niður mjög við, er hann bakast við eldinn. Hann bakar og við
axlirnar, og ber þá upp við mjög stjölinn konungs. Pálnatóki heyrði görla mál
þeirra, og þar kennir hann görla mál Fjölnis föðurbróður síns. Og nú leggur hann
ör á streng og skýtur hann til konungsins, og er svo sagt af flestum
fræðimönnum, að örin flýgur beint í rassinn konunginum og eftir honum endilöngum
og kom fram í munninn, og fellur konungurinn þegar á jörð niður örendur, sem von
var. En förunautar hans sjá hvað í hafði gerst og þótti þetta öllum vera hið
mesta býsn. Þá tekur Fjölnir til orða og kvað þann mann hafa sótt hið mesta
óhapp er þetta verk hafði unnið og fyrir ráðið" og er þetta hið mesta fádæmi,
þannig sem atburður hefir orðið umb." " En hvað skulu vér nú til táðs taka?"
sögðu þeir. En allir mátu við Fjölni, fyrir því að hann var þeirra vitrastur og
mest virður. Það er nú frá sagt að Fjölnir gengur að þangað er konungurinn
liggur og tekur í braut örina, þaðan sem hún hafði staðar numið, og hirðir hana
svo búna sem þá var hún. En örin var auðkennd, þvíað hún var gulli reyrð. Síðan
mælti Fjölnir við þá menn er þar voru við staddir: " Það legg eg helst til
ráða," segir hann," að vér hafim mjög allir eina frásögn um þenna atburð, og
þyki mér eigi annað vera frá segjanda en hann hafi skotinn verið í bardaganum um
daginn áður, og verður oss það mest skemmd og svívirða er við höfum verið
staddir þenna atburð með slíkum undrum sem orðið hefir, að gera þetta augljóst
fyrir alþýðu manns." Og síðan bundu þeir þetta fastmælum með sér og héldu þessu
allir um frásögn, sem þeir höfðu nú samið með sér. En Pálnatóki fór til skipa
sinna fyrst eftir verkið og kallaði síðan með sér tuttugu menn og lést fara
vildu að finna Svein fósra sinn. Og nú fara þeir frá skipunum og umb nesið þvert
og hittast þeir þar um nóttina og ræða með sér, hvað þeir skyldi til ráða taka;
kveðst Pálnatóki þau orð hafa spurð frá Haraldi konungi, að hann mundi þeim
atgöngu ætla að veita þegar er vígljóst væri um morguninn. En þó skal eg enda
það er eg hét þér, þars eg em nú til kominn, að eg skal veita þér allt slíkt er
eg má, og eitt skal yfir okkur ganga." Engi maður vissi það enn af liði þeirra
Sveins og Pálnatóka, að konungurinn væri líflátinn, nema hann sjálfur,
Pálnatóki, og lætur hann sem ekki hafi í gerst til tíðenda, og segir hann þetta
engum manni að svo búnu. Sveinn tekur til orða og mælti við fóstra sinn: " Þess
vil eg biðja, fóstri," segir hann," attú leitir ráðs nökkurs þess er oss megi
hlýða, þar sem nú er komið." Pálnatóki segir: " Ekki skulu við seint til ráða
taka: Vér munum hér ganga á skip með yður og síðan skulu vér leggja þau úr
tengslum og binda akkeri fyrir barð hverju skipi. Vér skulum og hafa skriðljós
undir tjöldum, þvíað nú er náttmyrkur á. Síðan skulu vér róa út á flotann
konungsins sem harðast, og er mér leitt að Haraldur konungur kvíi oss hér í
vogsbotninum á morgin og drepi oss." Nú taka þeir þessa umbúð sem Pálnatóki gaf
ráð til og röru að sem harðast út á þveran flotann. En þetta varð á þá leið, að
þar drekktust þrjár snekkjur fyrir atróðri þeirra, og komust þeir einir menn á
land er syndir voru. En þeir Pálnatóki og Sveinn röru út eftir í það sama hlið
öllum sínum skipum, allt þar til er þeir koma að flota þeim er Pálnatóki átti og
hann hafði þangað haft. Og þegar um morguninn er vígljóst var orðið, þá leggja
þeir að þeim konungs mönnunum, og þá spurðu þeir þau tíðendi, að konungurinn var
látinn. Síðan mælti Pálnatóki: " Þá munu við gera yður tvo kosti; takið hvorn er
þér vilið: annað hvort að þér skuluð halda upp bardaga við okkur og berjast, og
hafi þeir gagn er auðið er. En hinn er annar kostur, að þeir menn allir er verið
hafa með Haraldi konungi skulu sverja nú Sveini fóstra mínum land og þegna og
taka hann til konungs yfir alla Danmörk." Nú bera þeir saman ráð sín konungs
menninir og verða gervallir á það sáttir að taka Svein til konungs, en berjast
eigi. Og síðan ganga þeir til Pálnatóka og segja honum hvað þeir kuru af, og fór
það nú fram, að þeir allir er þar voru við svörðu Sveini land og þegna. Síðan
fara þeir Pálnatóki og Sveinn báðir samt of alla Danmörk. Og hvar sem þeir komu,
þá lætur Pálnatóki kveðja húsþings, og er Sveinn til konungs tekinn um alla
Danmörk áður en þeir létti. Og um allt Danakonungs veldi. Og eftir það er Sveinn
er konungur orðinn, þótti þá honum það skylt, sem öllum öðrum konungum, að erfa
föður sinn fyrir hinar þriðju veturnætur. Hann ætlar nú þegar að hafa þessa
veislu og fresta því ekki lengur. Hann býður fyrstum Pálnatóka fóstra sínum til
erfis þess og þeim Fjónbyggjum, vinum hans og frændum. En Pálnatóki svarar því
svo, að hann lést eigi lagi mundu á koma fyrir þær veturnætur er næstar voru, að
koma til boðsins. " Er það komið til eyrna mér," segir hann," er mér þykir
stórtíðendum sæta, að Stefnir mágur minn Bretlands jarl sé andaður, og verð eg
þangað að fara nauðsynlega, þvíað eg á að hafa það ríki eftir hans dag." Og er
Pálnatóki þykist eigi koma mega til erfisins, þá eyddist nú erfisgerðin fyrir
konunginum, fyrir því að hann vill fyrir hotvetna fram að fóstri hans sé að
boðinu. 12. kafli, Frá Pálnatóka Pálnatóki fer nú úr landi í braut of haustið
með skipalið sitt. Og áður en hann færi, þá setur hann þar til eftir Áka son
sinn að ráða búum sínum þar á Fjóni og öllu því er hann átti þar og bað honum
virkta við konunginn Svein áður þeir skildi, og hét konungur því Pálnatóka, að
hann skyldi veita Áka hina bestu umsjá, og það sama endi hann. Síðan réðst
Pálnatóki í braut og fer þar til er hann kömur til Bretlands og tekur við ríki
því er Stefnir mágur hans hafði átt og Björn hinn breski, og liðu af þau misseri
hin næstu. Og um sumarið eftir, þá sendir Sveinn konungur orð til Bretlands, að
Pálnatóki skyldi koma þangað að boði hans og svo mikið lið með honum sem hann
vildi haft hafa, og vill konungur nú erfa föður sinn. Þeir voru tólf saman
sendimenn konungsins, og var nær að því komið er Pálnatóki skyldi þaðan búast.
Hann svarar og biður konung þökk hafa fyrir boð sitt. " En þannig er nú til
farið, að á mér liggur þyngd nokkur, og þykjumst eg eigi fær vera að svo búnu.
Það fylgir og að eg á hér miklu meiri fjölskyldi umb að vera en eg mega frá fara
að svo búnu þessi misseri." Hann telst nú undan um förina á alla vega, og fara
þeir við það heim konungsmenn og segja honum svo búið. Og er þeir voru í braut
farnir, þá hvarf af Pálnatóka þyngd öll. Og nú lætur konungurinn líða það haust
erfisgerðina, og líður af sá vetur og það sumar. Og nú var svo komið, að Sveinn
mátti eigi þykja gildur konungur ef hann skyldi eigi erfa föður sinn fyrir hinar
þriðju veturnætur, og vill konungur nú að vísu eigi láta undan bera. Hann sendir
nú enn hina sömu tólf menn á fund Pálnatóka fóstra síns að bjóða honum enn sem
fyrr til boðsins, og lést nú mundu leggja reiði á hann mikla ef hann færi eigi.
En Pálnatóki svarar þeim sendimönnum konungsins og biður þá heim fara og segja
svo konunginum að hann búist svo við að öllu um veisluna sem framast hefir hann
föng á, að hún verði sem veglegust. En hann kveðst koma mundu til erfisins það
haust. Nú fara þeir heim sendimenn konungs og segja honum sín örendalok, að
Pálnatóka var þangað von, og býst hann nú við boðinu konungur, og allt það er
til skyldi fá, skyldi verða að öllu sem veglegast, bæði fyrir tilfanga sakir og
fjölmennis, og er nú allt albúið að boðinu og boðsmenn eru komnir. Þá var
Pálnatóki eigi kominn, og leið á daginn mjög, og þar kömur að menn gingu til
drykkju um kveldið, og er mönnum skipað í sæti í höllinni. Þá er það sagt að
konungur lætur liggja rúm á hinn óæðra bekk í öndvegi og hundrað manna utar frá,
og vættir þangað Pálnatóka fóstra síns til þess rúms og hans föruneytis. Og er
þeim þykir seinkast um kvámu Pálnatóka, þá taka menn þar til drykkju. En nú
verður að segja frá Pálnatóka, að hann býst heiman og Björn hinn breski með
honum, og hafa þeir þrjú skip úr landi og hundrað manna; þar var hálft hvors í
því liði, Danir og Bretar. Þeir fara síðan þar til er þeir koma við Danmörk. Og
það sama kveld koma þeir í þær stöðvar er átti Sveinn konungur, og leggja þeir
skip sín í lægi þar er þeim þótti aðdjúpast vera. Þá var allgott veður á um
kveldið. Þannig búa þeir um skipin, að þeir snúa framstöfnum frá landi og leggja
árar allar í hömlur, að þeim skyldi sem skjótast til að taka ef þeir þyrfti
bráðungar við. Og síðan ganga þeir á land upp og fara leiðar sinnar þar til er
þeir koma til konungsins, og sitja menn þá við drykkju er þeir koma þar, og er
þetta hið fyrsta kveld veislunnar. Nú gengur Pálnatóki inn í höllina og þar þeir
allir eftir honum. Hann gengur innar eftir höllinni og fyrir konunginn og kveður
konunginn vel; konungur tekur og vel hans máli og vísar honum til sætis og öllum
þeim. Og sitja þeir nú við drykkju og eru kátir vel. Og er þeir hafa drukkið of
hríð, þá er þess við getið, að Fjölnir víkur að konunginum og talar við hann
nokkura hríð hljótt. Konungurinn brá lit við og gerir rauðan á að sjá og
þrútinn. En maður er nefndur Arnoddur; hann var kertasveinn konungs, og stendur
hann frammi fyrir borði hans. Honum selur Fjölnir í hönd eitt skeyti og mælti að
hann skyldi bera það fyrir hvern mann er í væri höllinni, allt þar til er nokkur
kannaðist við að ætti það sama skeyti. Og eftir því gerir Arnoddur, sem Fjölnir
mælti fyrir. Nú gengur hann fyrst innar eftir höllinni frá hásæti konungsins og
ber þessa ör fyrir hvern mann, og kannast engi við að eigi. Þar kömur enn er
hann fer utar eftir höllinni hinum óæðra megin, þar til er hann kömur fyrir
Pálnatóka og spyr hann eftir hvort hann kenni örina. Pálnatóki svarar: " Fyrir
hví muna eg eigi kenna skeyti mitt? Sel mér," segir hann," þvíað eg á það." Þá
skorti eigi hljóð í höllinni, og hlýddu menn til þegar er nokkur varð til að
eigna sér örina. Og nú tekur konungurinn til orða og mælti: " Þú Pálnatóki,"
segir hann;" hvar skildist þú við þetta skeyti næsta sinni?" Pálnatóki svarar: "
Oft hefi eg þér eftirlátur verið, fóstri, og ef þér þykir það þinn vegur meiri
að eg segja þér það í allmiklu fjölmenni heldur en svo að færi sé hjá, þá skal
það veita þér. Eg skildumst við hana á bogastrengnum, konungur," segir hann," þá
er eg skaut í rassinn föður þínum og eftir honum endilöngum, svoað út kom í
munninn." " Standið upp allir," segir konungur," og hafið hendur á þeim
Pálnatóka og förunautum hans og drepið þá alla, fyrir því að nú er niður slegið
allri vináttu milli okkar Pálnatóka og öllum góða þeim er með okkur hefir
verið." Og nú spretta upp allir menn í höllinni, og gerist nú eigi allt alkyrra.
Pálnatóki fær brugðið sverði sínu og lætur sér það verða fyrst á vegi, að hann
höggur til Fjölnis frænda síns og klýfur hann í herðar niður. En svo á Pálnatóki
sér marga vini innan hirðar, að engi vildi vopn á hann bera, og komust þeir út
allir úr höllinni, nema einn maður breskur af liði Bjarnar. Pálnatóki mælti þá
er þeir voru út komnir og sagt var að saknað var eins manns af liði Bjarnar og
segir að eigi var minna að von en svo," og föru vér nú ofan sem skjótast til
skipa vorra, fyrir því að nú er engi annar á görr." Björn svarar: " Eigi mundir
þú svo renna frá þínum manni," segir hann," ef þú ættir minn hlut, og eigi skal
eg heldur og," segir hann. Og snýr hann nú inn aftur þegar í höllina, og er hann
kömur inn, þá kasta þeir hinum breska manni yfir höfuð sér og höfðu nær í sundur
rifinn, svo mátti að kveða. Og þá verður Björn var við og fær tekið hann og
fleygir honum upp á bak sér og hleypur út síðan. Og fara þeir nú ofan til skipa
sinna, og gerði Björn þetta mest til ágætis sér, en vita þóttist hann að maður
mundi dauður vera, og svo varð, að maðurinn lést, og hafði Björn hann með sér,
og hljópu nú út á skip sín, og féllu þegar við árar. En þá var á niðmyrkur mikið
um náttina og logn, og komast þeir svo undan þeir Pálnatóki og Björn og nema
hvergi staðar, áður en þeir koma heim til Bretlands. En konungurinn fer nú heim
til hallarinnar og allt liðið með honum, og fá nú ekki að gert það er þeir
vildu, og undu við hið versta. Taka þeir nú síðan og drekka erfið, en eftir það
fer hver heim þaðan til sinna heimkynna. 13. kafli, Lát Ólafar Það er nú sagt,
að hið næsta sumar eftir, þá tekur Ólöf sótt, kona Pálnatóka, og leiðir hana sú
sótt til bana. En eftir andlát hennar, þá unir Pálnatóki eigi á Bretlandi, og
setur hann þá til ríkis þess að varðveita Björn hinn breska. En hann býr nú úr
landi þrjá tigu skipa og ætlar nú að leggjast í víking og hernað. Hann fer úr
landi þegar er ferð hans er búin, og herjar hann það sumar til Skotlands og
Írlands og aflar sér mikils fjár og ágætis í herförunum. Hann hefir nú þessa íðn
tólf sumur í samt, og verður honum bæði gott til fjár og virðingar. En þá er
þetta er tíðast, að hann er í herförunum, þá fer hann eitthvert sumar til
Vindlands og ætlar að herja þar, og hefir þá við fingið tíu skip og hefir þá
fjóra tigu skipa. En í þann tíma réð þar fyrir konungur sá er Brúisláfur hét, og
hugði hann illt til hernaðarins, fyrir því að honum var sagt frá Pálnatóka, að
hann hafði nær ávallt sigar, þar sem hann herjaði, og var hann ágæstur víkinga í
það mund, og þótti hann vera hverjum manni vitrari og ráðgari, og gengur þungt
við hann flestum. Og vonu bráðara, þá er Pálnatóki kömur þar við land og
Búrisláfur hefir spurt til hans og hvað hann ætlaðist fyrir, þá sendir konungur
menn sína á fund hans og býður Pálnatóka til sín og lést vildu eiga við hann
frið og vinfengi; það lét hann og fylgja þessu heimboði, að hann bauð að gefa
honum eitt fylki eða ríki af landi sínu, þar er heitir að Jómi, til þess að hann
skyldi þar staðfestast, og mundi hann þetta ríki gefa honum einkum til þess að
hann skyldi þá vera skyldbundinn til að verja land og ríki með konunginum. Og
þetta þiggur Pálnatóki og allir hans menn, að því er sagt er. 1. UM LÖGMÆT
FRUMHLAUP. Fjörbaugsgarður varðar ef maður hleypur til manns lögmætu frumhlaupi.
En þau eru fimm hlaup, ef maður höggur til manns eða drepur eða leggur eða
skýtur eða kastar. Þá varða öll fjörbaugsgarð ef eigi kemur á, en skóggang ef á
kemur. En þá er frumhlaup lögmætt ef maður reiðir fram þann vígvöl er hann vill
öðrum mein með gera, og væri hann svo nær að hann mundi taka til hins ef hann
hæfði, eða ekki stöðvaði á gangi. Það er enn frumhlaup, hverju sem hann skýtur
eða verpur, ef hann væri svo nær að hann mundi því koma til þess ef hann hæfði
eða ekki stöðvaði. 2. UM ÞAÐ EF FRUMHLAUP ER Á GANGI STÖÐVAÐ. Þá er frumhlaup á
gangi stöðvað ef kemur á vopn eða voðir eða á völl, eða taki menn við á lofti.
Ef menn þræta um frumhlaup, hvort á hafi komið eða eigi, og skal því að einu
drep vera ef kviður ber það að á hinn mundi koma ef hann stæði ber fyrir. En um
þau frumhlaup fimm, er nú eru talið og fjörbaugsgarð varða, þá er eigi sókn til
nema þau sé lýst fyrir búum fimm fyrir þriðju sól, eða nefndir að sýnarvottar
ella á hinum sama vettvangi. 3. UM ÞAÐ FRUMHLAUP ER MAÐUR FELLIR MANN. Það er
hið sétta frumhlaup ef maður fellir mann, og varðar það skóggang. En það er fall
ef hinn styður niður kné eða hendi, allra helst ef hann fellur meir. En það er
hið sjöunda frumhlaup, ef maður rænir mann handráni. En það er handrán ef maður
slítur úr höndum manni það er hinn heldur á áður, eða af baki honum. Það varðar
og skóggang. En það er hið áttunda ef maður ryskir mann, og varðar það skóggang.
Það er hið níunda ef hann kyrkir mann, og varðar það skóggang. Um frumhlaup þau
níu, sem þar eru nú talið, þar er vígt í gegn þeim öllum á hinum sama vettvangi,
og eigi lengur en svo. 4. UM HANDRÁN OG FELLING OG RYSKING OG KYRKING. Það er
mælt um þau frumhlaup fjögur er skóggang varða, felling og handrán, rysking og
kyrking, að þau er eigi skylt að lýsa ef þau fara ein saman, og gerist ekki
fleira af á þeim vettvangi. En þó skal búa kveðja heiman til. Nú gerist fleira
af á þeim vettvangi. Þá skal þau lýsa sem önnur frumhlaup, og mest til óhelgi
þeim manni er hljóp fyrir öndverðu nokkuru því frumhlaupi. 5. UM ÞAÐ FRUMHLAUP
ER Á UNNIN VERK VERÐA. Ef maður hleypur lögmætu frumhlaupi til manns á þeim
vettvangi er á unnin verk verða með mönnum af því síðan, og varðar það skóggang
þótt það varði fjörbaugsgarð ef það færi eitt saman. Það er enn, ef maður
hleypur lögmætu frumhlaupi til manns, og hleypur hann til óhelgi sér og sínum
lagsmönnum, þeim er vissu með honum að hann mundi því hlaupi hlaupa á þeim
vettvangi, nema hann hlaupi til þess manns er áður hefir til óhelgi sér verkað.
Nú hleypur maður í gegn úr öðrum flokki, og hleypur sá til þess manns er eigi
vissi með honum ráð, og verða þá frumhlaup í báða flokka. Ef menn verða vegnir
eða sárir í hvorntveggja flokk, og verða alls sárir þrír eða fleiri, þá skal í
þann flokk frumhlaup bera er fyrri var úr hlaupið, en hvorirtveggju eru ælir til
dóms. 6. UM SÁR. Ef maður særir mann, og varðar það skóggang. En það er sár ef
þar blæðir sem á kom. En þó að maður ljósti mann á meðal herða eða á nasir, svo
að blóð hrjóti úr munni eða nösum, og er það eigi sár ef eigi blæðir þar sem á
kom. 7. UM VÍG. Ef maður vegur mann, og varðar það skóggang. Sá maður er óæll
til dóms er hann vegur mann eða veitir hin meiri sár. En þau eru hin meiri sár,
heilund og holund og mergund. Það er heilund er rauf er á hausi til heila, hvort
sem hann er höggvinn eða rifnaður eða brotinn. En þá er holund ef blóð má falla
á hol úr sári. En þá er mergund ef bein er í sundur til mergjar, það sem mergur
er í, hvort sem það er höggvið eða brotið. Það mest sem hin meiri sár ef maður
sker tungu úr höfði manni eða stingur augu úr höfði eða sker af manni nef eða
eyru eða brýtur tenn úr höfði manni. En þá er skorið er skeður beini eða
brjóski. Svo er og ef maður geldir mann eða höggur klámhögg um þjó þver. Ef
maður lýstur mann svo að bein brotni, og mest það sem hin meiri sár þótt eigi
blæði, með hverigu sem maður lýstur mann, og varðar það skóggang. Slíkt skal og
allt hið sama þótt hann veiti hinum af öðrum hlutum beinbrot. 8. UM HEIMANFARAR
TIL ÁVERKA. Hvar þess er menn fara með þann hug heiman að þeir vilja á mönnum
vinna, og varðar skóggang ef fram kemur en fjörbaugsgarð ella. Þeir verða og
óhelgir við áverkum öllum, er fyrri koma á för til þess fundar er þeir hittast
á, þótt hinir hlaupi fyrri er síðar fóru heiman. 9. EF MAÐUR STENDUR FYRIR
VEGANDA. Ef maður stendur fyrir þeim manni er mann hefir vegið eða á manni hefir
unnið eða veitir hann honum lið á þeim vettvangi, og varðar það skóggang. Hann
verður þá óheilagur fyrir öllum áverkum á þeim vettvangi við þá menn alla er
hins vilja hefna þar er á er unnið, nema hann vildi skilja þá réttum skilnaði,
og verði hinum það að liði er á hefir unnið, og varðar honum ekki sú veisla. En
þá skill hann þá réttum skilnaði ef hann getur þann kvið að hann mundi svo
skilja þá, þótt sá hefði slíkan svo áverka á sér fengið er nú hefir öðrum veitt,
sem hinn hefir er þá er fyrir orðinn. Þótt eigi verði fleiri menn vegnir eða
sárir eða lostnir, svo að blátt eða rautt sé eftir, en tveir, og sé úr sínum
flokki hvor, þá eru hvorirtveggju ælir til dóms ef þeir bregðast frumhlaupum
við, hverngan veg er um frumhlaup berst. Nýmæli: Ef menn forða fjörvi
frumhlaupsmanns þess er áverk lét fylgja svo að þeir veri hann oddi eða eggju,
og varðar það fjörbaugsgarð ef eigi er á vettvangi. Nú hleypur áverkamaður í
einstigi, og standa menn fyrir honum þar. Þá eigu þeir er eftir sækja að beiða
hina frágöngu eða framsölu að honum. Þá varðar svo fyrirstaða sem nú var tínt,
ef nokkur maður sækir sá eftir er sín á að hefna þar að lögum, eða annars manns,
en þeygi verða þeir óhelgir fyrir áverkum er fyrir standa, ef eigi er á
vettvangi. Um þau áverk varðar fyrirstaða fyrir utan vettvang, er lýst verða
annaðtveggja áður eða síðan, svo að bjargir varða. Um þá fyrirstöðu alla er eigi
er á vettvangi, og eru það allt stefnusakir, og skal kveðja til níu búa á þingi
þaðan frá er sök gerðist. 10. UM DREP ÞAÐ ER BEIN BROTNA. Ef maður drepur mann
svo að bein brotna, og mest sem hin meiri sár, hvargi er maður drepur mann, og
varðar það skóggang. Það er drep ef maður lýstur annan með öxarhamri, og svo
hverngi vígvöl er maður hefir. Jafnt er drep þótt maður leggi til eða kasti, ef
á kemur. Slíkt er þótt klæði verði á milli, brynja eða hjálmur, ef á myndi koma
ef eigi yrði það fyrir. Drep er og þótt maður spyrni fæti á öðrum, eða hvoti
hnefa. Drep er og þótt maður reiði þann vígvöl frá manni er hann veit að þá
mundi hlaupa að honum sjálft ef hann lætur laust. Svo er og ef hann fellir á
mann það er hann fær högg af. 11. UM DREP ÞAÐ ER EIGI VERÐUR ÁSÝNT. Þrjú eru
drep og varða öll skóggang, og skal sækja við tylftarkvið. Það er eitt ef svo
lítt kemur á að eigi verður ásýnt eftir. Þess dreps skal hefna á hinum sama
vettvangi, og eigi lengur en svo, og skal lýsa ef fleira gerist af, sem felling
eða kyrking, og verður sá þá óheilagur er drap. Svo skal sækja um drep þetta að
maður skal stefna um það að hann hafi drepið hann og hlaupið til hans lögmætu
frumhlaupi, og láta varða skóggang. Eigi má tvær sakir úr því drepi gera þótt
tvennum sé lýst, en sækja um frumhlaup eitt til fjörbaugsgarðs, ef vill, og
kveðja búa heiman. Nú vænist sá maður því er drap, að hinum yrði ásýnt þar er
eigi varð. Þá verður hann svo óheilagur fyrir áverkum sem ásýnt yrði. Það er
drep annað er áverk heitir, ef maður lýstur mann svo að blátt eða rautt verður
eftir, eða þrútnar hörund eða stökkur undan hold eða hrýtur blóð úr munni eða úr
nösum eða undan nöglum. Þess dreps á maður að hefna jafnlengi sem sára, og svo
þeir menn er honum fylgja til, og er rétt að aðrir menn hefni til jafnlengdar
annars dægurs þótt þeir fari eigi sjálfir til. Slíkt er þótt hnefa sé lostið eða
spyrnt, ef ásýnt verður. 12. UM ÞAÐ DREP ER HEYRN EÐA SÝN SPILLIST. Það er og
áverkadrep ef heyrn eða sýn meiðist af. Svo er og ef maður er lostinn í öngvit
fyrir bringspölum eða á böll þótt ekki verði ásýnt, og svo er jafnan ef maður er
lostinn í svima. Því drepi skal stefna svo að öllu sem hinu áður, nema þá skal
telja rétt úr fé hans. Þar er kostur að lýsa sér hvort, frumhlaup og drep, og
verða þá tvær sakir, og á skal kveða hver áverk þau hafa fylgt drepinu er nú
voru tínd. En ef í einni lýsingu er haft bæði drep og frumhlaup, eða annað
verður lýst eða bæði ólýst, þá er ein sök. Það er drep hið þriðja ef bein
brotna, og verður sá óæll til dóms er drepið hefir og á eigi þingreitt. Svo skal
sækja sem um sár hin meiri um björg, ef lýst verður, og skal á kveða ef maður
lýsir það drep að beinbrot hafa fylgt. Tvær eru sakir ef tvennum er lýst. Ef
maður vill um frumhlaup sækja, og skal kveðja níu búa heiman. Um drep það skal
stefna og kveða á það að hinn hafi veitt honum beinbrot í því drepi og láta
varða skóggang og telja rétt úr fé hins. Ef maður heldur manni undir drep, og
varðar það skóggang, og skal kveðja níu vettvangsbúa heiman. Ef tveir menn eða
fleiri verða vegnir eða sárir eða drepnir svo að blátt eða rautt verður eftir,
og úr sínum flokki hvor, þá eru ælir hvorirtveggju til dóms ef þeir bregðast
frumhlaupum við, hvegi er um hlaup berst. 13. UM ÞAÐ HVERSU MAÐUR Á AÐ HEFNA
SÁRA SINNA. Sá maður er á er unnið á að hefna sín til þess Alþingis er hann er
skyldur að sækja um sár sín, eða þann áverka sem hann fékk, og svo skulu þeir
menn er vígs eigu að hefna. Sá maður fellur óheilagur fyrir honum sjálfum, er á
honum vann, og svo fyrir þeim mönnum öllum er honum fylgja til vettvangs, enda
er rétt að aðrir menn hefni hans ef vilja, til jafnlengdar annars dægurs. Þeir
menn eigu vígs að hefna er aðiljar eru vígsakar og þeir menn er þeim fylgja til
vettvangs, enda á hver að hefna er vill til annars dægurs. Hvatki er maður gerir
þess að öðrum manni er þar blæðir er á kemur, og skal sár lýsa, en ben ef að
bana gerist. Maður er óæll til dóms af vöðvasári ef hann er með votta inni
staðinn. En ef maður lýgst sári á eða særir hann sig sjálfur, svo og ef hann
ræður annan mann til, og svo hvatki sem hann gerir þess er hann fær af því sár,
og varðar það fjörbaugsgarð. Sá á sök er hann kennir sár, eða sá hver er vill,
þeirra manna er í andskotaflokki hans voru, þá er hann kvaðst sár fá, enda kvað
hann á engan um. Þess á maður og kost, ef hann verður fyrir drepi, að sækja um
frumhlaup til fjörbaugsgarðs, ef honum þykja þau atkvæði betri að hann sæki eigi
um drep. Nú vænist hinn því að hann hafi drepið hann, og verður honum það ekki
sakarvörn. En það varðar fjörbaugsgarð, og skal það sækja sem annað illmæli.
Verður hann þar dæmdur skógarmaður af fjörbaugssökum tveim, ef í einn dóm eru
báðar sóttar, því að einn er aðili að báðum sökunum. 14. UM VETTVANG. Svo er
mælt að það skal vettvangur vera er öru má skjóta á fjóra vega úr þeim stað er
hið fyrsta hlaupið varð, hvort sem það er úti eða inni. Og skal það vettvangur
vera þó að þeir hafi víðara farið áður þeir eru skildir. En þá eru þeir skildir,
er aðrirtveggju eru lengra í brott komnir en ördrag úr þeim stað sem þeir
hljópust síðast til, og er þeirra lengra á meðal en ördrag. 15. UM ÞAÐ HVERSU
GRIÐA SKAL BEIÐA. Hvarvetna þess er vegnar sakir standa óbættar á milli manna,
enda vili menn sættast á þau mál, þeir er hlut eigu í hvorirtveggju sem fyrst
má, sækjendur og verjendur og hollendur. Hvatki er sátt þeirra dvelur, hverigra
hluta er þeir beiða, þá eigu menn grið að selja hvorir öðrum ef menn vilja þess
beitt hafa. Það eru forn lög á Íslandi. Ef vegandi beiðir sér griða nás nið eða
nefa, eða hans frændur honum, eða sér, fyrir þriðju sól eftir vígið með votta og
til heilla sátta við frændur veganda eða vini, fulltíða menn og frjálsborna, þá
skulu þeir eigi griða varna ef að lögum er beitt. Rétt er mönnum að beiða griða,
hvargi er menn eru staddir þar er á unnin verk verða með mönnum, þótt engir sé
vegnir. En þá er að lögum beitt griða ef maður nefnir sér votta fimm eða fleiri,
lögsjáendur, mann tólf vetra gamlan eða eldra, frjálsan og heimilisfastan,
áttræðan eða yngra, svo heilan og hraustan að hann sé bæði vegandi og verjandi
fjörs síns og fjár, skildi að valda eða skjóta af bendum boga. " Nefni eg í það
vætti að eg beiði N. og hans lagsmenn, vini og frændur, fégriða og fjörgriða mér
og mínum mönnum til farnaðar og til ferðar, til happs og heilla sátta". Þá
varðar fjörbaugsgarð ef hinn varnar griða, hvegi er hann svarar, eða svo ef hann
svarar engu. Þá skal votta að nefna, enda varðar jafnmikið hverngi veg sem hann
varnar griða. Griða er eigi varnað þótt sá nefni sér fimm votta eða fleiri. Þá
skal svo vanda að öllu sem hina fyrri tvo, þá er griða var beitt. Sá nefnir í
það vætti, er griða var beiddur, að hann spyr votta hins, og nefna hann eða
vitnismenn, hvort þeir sé hyggjendur eða hollendur hvorratveggju þeirra er tveim
megin standa að þessu máli, til heilla sátta og hollrar veislu, eða sé þeir
eigi. Nú svara þeir öngu vottarnir, eða öðru en þeim er í hug. Þá varðar þeim
fjörbaugsgarð, enda er hann eigi skyldur að láta þeim grið uppi. Nú grunar hann
það að þeir vili eigi heilar sáttir við hann. Þá skal hann beiða með votta þann
er hann beiddi griða, og svo votta hans, að þeir vinni tryggðaeið að því að eigi
sé undirmál við hann af þeirra hendi, áður hann láti þeim grið uppi. Nú vilja
þeir vinna eiðinn, þá skal gefa eiðinn, nema þeir vili vinna hvorirtveggju. Þá
skulu þeir á þessa lund að kveða að vitni Guðs og allra heilagra manna hans: "
Sé mér Guð hollur ef eg satt segi, en gramur ef eg lýg. Sé mér Guð hollur". Þá
skal hann grið láta þeim uppi. En ef þeir varna eiðanna, þá er það fjörbaugssök
um eiðfallið. En önnur fjörbaugssök er sú við þá er þeir vilja véla hann í
nokkuru og heitir það griðabrek ef eigi kemur fram. En fram komið griðarof
varðar skóggang. Á sá sakir þær er griða beiddi, og við votta hans. En ef hann
vill eigi sækja, þá varðar honum þriggja marka útlegð. Þá er sá sóknaraðili um
griðarof er vígsökina á að sækja, eða um eiðfallið, nema sá sé allur einn er
griðanna var beiddur og vígsakaraðilinn er eða áverkans. En ef sá vill eigi
sækja, þá varðar þeim fjörbaugsgarð er fyrst átti sökina um griðarof og um
eiðfallið, er vottar eru þess er griða var beitt. En ef þeir vilja eigi sækja,
þá varðar skóggang þeim er fyrstur átti sökina um griðarof. Sá á sök við hann er
griðanna beiddi. En honum varðar eigi við lög þótt hann stefni eigi um
niðurfallið sakanna. En því aðeins eyðir hann fyrir honum dæmd mál ef hann
stefnir honum af sökum, enda væri sá eigi óæll til dóms. Því aðeins eru mál hans
mæt ef hann er eigi sannur að griðarofinu eða eiðfalli. En ef sá er óæll er
griða beiddi, enda sé hann sannur að griðarofi, þá á nokkur votta hans að stefna
honum af sökum, og helpur honum þó því aðeins það, ef eigi er á vettvangi svo að
hann verði æll til dóms, enda sé hann eigi að griðarofi sannur, hvort sem þeir
eru á vettvangi eða annars staðar, enda sé griða að lögum beitt, hvergi sem
beiðir. Þá verður vegandi æll til dóms, nema nokkur þeirra sé er þrem mörkum
væri gildur ef sekur yrði. Þá varðar það eigi við lög að þeim sé griða varnað.
Griðabeiðandanum er rétt að stefna í þeim stað er griða var beitt um það er
griða var varnað, og svo um það allt er þar gerist af. En ellegar nefna votta að
og stefna að heimili þess er sóttur er, og skal þá við vottorð sækja, það er að
var nefnt, ef eigi var stefnt, nema þar sé stefnt er griða var beitt, þá skal
við hin fyrri vottorðin sækja jafnan, þau önnur sem fylgt hafa en stefnuvætti,
nema á vettvangi sé, þá skulu vettvangsbúar níu skilja, þeir er um víg eða
áverka eigu kviðu að bera um fjörbaugssakir og um skóggangssakir, en fimm annars
staðar. Nú ber svo að þeir vitu eigi hvort búar munu heiman kvaddir um víg eða
áverka. Þá skal spyrja með votta áður þeir skilast, hvort hinir ætli búa að
kveðja heiman eða eigi, eða hverja þeir vilja kveðja. Ef þeir svara engu eða
óskilum, þá skal nefna að votta níu, og varðar lögvilla slíkt svo þar. 16. UM
LÝSINGAR. Lagalöstu þessa alla sem hér eru taldir, um víg og um sár og um drep
og um öll frumhlaup, er rétt að lýsa fyrir vettvangsbúum fimm þeim er réttir sé,
að leiðarlengd í níu búa kvið frá vettvangi og vanda að engu annars, og skal
lýst fyrir þriðju sól þaðan í frá er frumhlaup eða áverk gerðust og þeir
skildust. Rétt er að lýsa sár og frumhlaup um nótt sem um dag, og svo á helgum
tíðum og um langaföstu. En ef ólýst verður eða ranglýst, og verða þeir þá ælir
til dóms er áverk hafa veitt og eiga þingreitt. Manni er rétt að lýsa frumhlaup
á hönd öllum þeim mönnum er í andskotaflokki honum voru þá er hlaupið var til
hans, ef hann veit eigi víst hver til hans hljóp. Ef maður veit eigi víst hvort
er hið meira eða hið minna sár, og skal þá hið meira sár lýsa, en slíkt varða
bjargir hins sem sár reynist til. Nú lýsir maður hið minna sár þar sem hið meira
er, og skal þá svo sækja um björgina sem hið minna hafi verið sárið, en svo mest
að öllu öðru sem áður. Ef maður er einu sári sár, og skal hann einum á hönd
lýsa. Rétt er að hann lýsi tveim mönnum á hönd ef hann er tveim sárum sár, enda
er rétt að hann lýsi þrimur á hendur ef hann er þrem sárum sár, en eigi skal
hann fleirum á hendur lýsa en þrem mönnum, þótt hann sé fleirum sár sárunum. Svo
er enn mælt, hvort sem er að maður vill eigi lýsa eða má hann eigi lýsa, þá er
honum rétt að hann seli öðrum manni í hönd að lýsa sár sitt, og svo þótt hann
hafi fleiri sár en eitt, og allan þann áverka sem hann fékk. Nú selur hann í
hönd öðrum manni að lýsa áverka sinn, svo að hann er eigi í för sjálfur, enda
lýsir sá rangt er til er fenginn, þá skal hann lýsa sjálfur í annað sinn. En
hann skal svo fara að lýsingu þeirri að hefja upp ferð sína á næsta hálfum
mánaði er hann er fær og hafa lýst fyrir þriðju sól þaðan frá er hann kemur til
vettvangs, enda skal hann slík atferli hafa öll hin sömu, ef hann fékk engan
mann til fyrir öndverðu að lýsa, þá er hann varð vanhluti. Nú selur hann svo í
hönd öðrum manni að lýsa áverka sinn að hann er í ferð sjálfur, enda lýsi hinn
rangt, þá á hann eigi að taka upp lýsingina í annað sinn. 17. UM ÞAÐ EF MAÐUR
VERÐUR ÓMÁLI AF SÁRUM. Ef maður er ómáli af áverkum eða óviti, þá skal sá maður
lýsa er aðili væri vígsakar eftir hinn sára ef hann væri veginn. Hann skal
spyrja hinn sára mann hvort hann megi mæla eða eigi. En síðan skal hann nefna
votta að því að hinn má eigi mæla eða mælir eigi af viti ella. Hann skal lýst
hafa fyrir þriðju sól. Nú verður sá eigi við staddur, og er rétt að lýsi hver er
vill, þeirra er fulltingja hinum sára manni, og skal sá slík atferli hafa öll um
lýsingina sem áður var tínt. Nú batnar hinum sára manni, og er honum rétt að
hafa hina sömu lýsing, enda er honum rétt að hann lýsi í annað sinn sjálfur, og
fara svo að lýsingu sem hinum var til handa mælt er hann seldi lýsingina. 18. UM
VÍG OG BENJAVÆTTI. Ef maður verður veginn og er þar sakaraðili hjá, þá skal hann
lýst hafa fyrir hina þriðju sól og svo nefnt votta að benjum. Honum er rétt að
lýsa jafnmörgum mönnum á hendur sem benjar eru á hinum dauða manni, þeim er í
andskotaflokki hinum voru á þeim vettvangi er sá fékk banasár. Svo skal nefna
jafnmarga menn til benja, ef hann vill, sem benjar eru á hinum dauða. Hann skal
nefna votta að benjum og sýna þeim benjar og kveða á til hverrar benjar hann
nefnir hvern þeirra sem hann vill til hafa nefndan. " Nefni eg mér benjavætti
þetta að lögum," skal hann segja" eða þeim manni hverjum er njóta þarf þessa
vættis.", Honum er rétt að hafa eina vottnefnu þar sem hann nefnir votta að
benjum, enda er rétt að nefna sér að hverri ben ef hann vill. Benjavotta skal
svo vanda að þeir sé réttir að tengdum í níu búa kvið við sakaraðilja. Þeir eigu
þá að bera hve margar benjar eru, en búakviður hverir sannir eru að. Nú verða
eigi vottar nefndir að benjum. Þá skal búakviður skilja um hvorttveggja, hve
margar benjar eru og hverir sannir eru að benjum, og skulu níu vettvangsbúar
skilja það, heiman kvaddir, hverir sannir eru að benjum. En fimm búar úr þeim
sóknarkvið, þeir sem næstir búa vettvangi, skulu það skilja hve margar benjar
eru. 19. UM BENJALÝSING. Þar skal ben lýsa er þau sár finnast á dauðum manni er
metast ætti sem hin meiri sár ef hann lifði. En eigi það sem hin smærri sár eru,
nema því að einu ef kviður ber að það sár sé að bana orðið er minna sé ásýnar.
Nú verður aðili eigi við staddur þar er maður er veginn, og er rétt að hver lýsi
er vill og nefni votta að benjum þeirra manna er fulltingja vilja aðiljanum, og
hafa þau atferli sem áður var tínt. Nú spyr sakaraðili vígið, og er honum rétt
að hafa þann tilbúning sem aðrir menn hafa til búið. Enda er honum rétt að hefja
upp ferð sína á hinum fyrsta hálfum mánaði er hann spyr og hafa lýst og nefnda
votta að benjum fyrir þriðju sól þaðan í frá er hann kemur til að lýsa. Hann á
þá kost að lýsa öðrum mönnum öllum á hendur en áður sé lýst, og svo nefna alla
menn aðra til benja en áður væri nefndir. Búakviður á þá að skilja hve margar
benjar eru, enda er rétt að hann nýti það allt er áður hefir verið til búið, ef
hann vill, hvort sem hann vill allt eða sumt. Svo skal nefna votta að sárum sem
að benjum, og svo skal þar vanda votta. Ef rétt lýst er hinu meira sári á hönd
manni, og gerist það að banasári, og þó að eigi verði víginu lýst á hönd hinum
sama manni, þá er jöfn sókn til um bjargir sem áður. Ef maður lýsir sár sín
sjálfur og gerist það að vígi síðar, og á sakaraðili þó að lýsa víginu ef hann
vill, og nefna votta að benjum. Honum er þá rétt að lýsa öllum öðrum mönnum á
hendur en áður sé lýst, og svo nefna aðra menn til benja ef hann vill. 20. UM
ÁVERKALÝSING Á MANNFUNDUM. Ef menn vinnast á á mannafundum þeim er búendur eru
við staddir níu eða fleiri, og er rétt að lýsa fyrir þeim öllum saman níu sem
þar eru við staddir, þó að þeir sé eigi vettvangsbúar, ef þeim eru eigi áverk
kennd á þeim vettvangi. Enda er rétt að lýsa fyrir fimm vettvangsbúum ef það
þykir betra, og jafnrétt er þó að þeir hafi á vettvangi verið, ef þeim eru eigi
áverk kennd. Nú finnast menn á fjöllum eða á fjörðum, þá skal lýst fyrir þriðju
sól þaðan frá er þeir koma af fjalli eða af firði. Svo skal að lýsingu fara sem
nú var tínt, hvar þess er lögsegjendur eða lögsjáendur ganga hvorntveggja veg
frá vígi, en þeir eru lögsegjendur eða lögsjáendur karlar tólf vetra gamlir eða
eldri, þeir er fyrir eiði og orði kunnu hyggja, frjálsir menn og heimilisfastir.
Hvar þess er menn ganga annan veg aðeins frá vígi, þá skal vegandi lýsa
samdægris á hönd sér víginu nema það hafi verið á firði eða fjalli, þá skal hann
samdægris lýst hafa er hann kemur þaðan. Hann skal fara til næsta bæjar, þess er
hann hyggi óhætt fjörvi sínu vera munu fyrir þá sök og aðra, og segja þar til
lögföstum manni einum eða fleirum, og nefna hann á nafn hinn sára ef hann veit,
og kveða á þessa lund að: " Fundur okkar N.N.-sonar varð," og kveða á hvar
varð," og lýsi eg mér á hönd allan þann áverka sem á honum er unninn. Lýsi eg
sár ef að sárum gerist en víg ef að vígi gerist." Ef hann fer frá dauðum manni,
þá skal hann hræ hylja svo að hvortki eti dýr né fuglar. En ef hann hylur eigi
hræ, og varðar það fjörbaugsgarð. En ef hinn sári maður gengur síðan ördrag eða
lengra frá fundi þeirra og segir öðrum mönnum frá þeirra skiptum, þá þarf hinn
eigi að lýsa. Nú má hinn sári maður eigi finna lögfasta menn svo að hann mæli
við þá, þó að hann sé gengur ördrag eða lengra. Þá skal sá er áverka hefir veitt
honum lýsa fyrir búum fimm, þeim er næstir eru þeim stað sem hann er, þá er hann
spyr dauða hins, ef hann lýsti eigi fyrr. En ef hann lýsir annan veg en nú er
tínt, og mest það þá sem morð að því að hinn hafði ekki þess til saka gert er
hann félli fyrir því óheilagur. Ef maður verður lostinn svo að eigi verður lýst,
og er hann samvistum við þann mann er lostið hefir hann svo að hann væri fær í
brott, og á hann eigi þá að taka rétt sinn úr fé hins, en það eru átta aurar
hins fimmta tigar, nema sá maður sé er eigi á sjálfur forráð saka sinna, hvað
sem til þess ber, og á sá þó að taka rétt sinn. En þó á hinn að sækja sök sína
til skógar, en rétt skal eigi dæma úr fé hins. Ef manni verður svo banað, að
eigi er á sýnt á honum, og finnast eigi ben á honum, verður hann eltur á vötn
eða fyrir björg eða kyrktur eða kafður í nokkuru til heljar, og svo hverngi
dauða er þeir deyða hann, þess er hann fær af þeirra völdum bana, enda verði
honum eigi á sýnt, þá á því vígi eigi fleirum mönnum á hendur að lýsa en þrem,
svo að þingfarar stöðvi, þó að fleiri hafi að verið. 21. UM ÞAÐ AÐ LÝSA
FRUMHLAUP EÐA SÁR EÐA VÍG. Sá maður er hann vill lýsa frumhlaup á hönd manni,
eða drep eða sár eða víg, hann skal nefna sér votta tvo eða fleiri" í það vætti
að eg lýsi lögmæt frumhlaup á hönd honum," og skal hann nefna þann er hljóp og
svo þann er hlaupið var til og þann hinn þriðja er hann lýsir fyrir, og hann
lýsir löglýsing. Hann á kost að hafa hvort sem vill í einni lýsingu frumhlaup og
þann áverka er í því hefir gerst, og skal hann á kveða hver áverk fylgt hafa,
hvort sem verið hafa drep eða sár, eða hann særði hann því sári er að ben
gerðist þar sem hann fékk bana af, enda skal hann þá eina sök úr gera ef hann
hafði í einni lýsingu. Honum er og rétt að lýsa sér hvort, frumhlaup og þann
áverka sem fylgt hefir, og skulu þá vera tvær sakir. Sá maður er hann lýsir sár
eða drep, hann skal nefna sér votta tvo eða fleiri í það vætti að hann lýsir
löglýsing á hönd N., sár eða drep, og kveða á hver áverk eru, hvort sem er
heilund eða holund eða mergund, eða svo þótt þau sé önnur áverk er metast ætti
sem hin meiri sár, og svo ef hin minni sár eru, að nefna þá til. Hann skal nefna
hvorntveggja, þann er hann lýsir á hönd og þann er á er unnið, og þann hinn
þriðja er hann lýsir fyrir. Ef maður vill gera tvær sakir úr vígi og frumhlaupi,
þá skal hann nefna sér votta tvo eða fleiri. " Nefni eg í það vætti," skal hann
segja," að eg lýsi lögmætt frumhlaup á hönd N. um það að hann hafi hlaupið til
N. á þeim vettvangi er hann særði N. því sári er að ben gerðist, og N. fékk bana
af. Lýsi eg fyrir N., lýsi eg löglýsing." Síðan skal hann enn nefna votta tvo
eða fleiri" í það vætti að eg lýsi á hönd N. að hann hafi veitt sár N. það er að
ben gerðist og að bana á þeim vettvangi er N. hljóp lögmætu frumhlaupi til N.
Lýsi eg löglýsing." Rétt er að maður lýsi frumhlaup og áverk fyrir öllum búum
saman, þeim er hann náir fundi í einum stað og hann vill fyrir hafa lýst, og
skal hann nefna þá alla á nafn og hafa þar eina vottnefnu, enda er rétt að lýsa
fyrir sérhverjum. Þar er maður vill selja öðrum í hönd að lýsa frumhlaup eða
áverk, þá skulu þeir nefna votta sín á milli að því að hann selur hinum í hönd
að lýsa frumhlaup eða áverk löglýsingu. Selur hann að lögum, en hinn tekur að
lögum. Nýmæli: Ef áverk eru ólýst, þá skal eina sökina úr gera og kveðja búa
heiman um það hvort hann hafi hlaupið lögmætu frumhlaupi til hans og særðan hann
því sári sem hann hafði fengið, og skal á kveða hvert sár er. Nýmæli: Þar er
menn skulu lýsa frumhlaup eða áverk, þá er rétt að lýsa þaðan frá er sá atburður
gerðist, þann hinn sama dag og þá nótt er þá kemur eftir og tvo daga þaðan frá
og tvær nætur. Þá er lýst fyrir hina þriðju sól sem að kveður í uppsögu ef það
er rétt skilt sem þar kveður að. 22. UM KVAÐIR. Það er mælt um sakir þær allar
sem hér eru taldar, um frumhlaup og um sár og um víg og lagalöstu alla er á þeim
vettvangi gerast er á unnin verk verða með mönnum bæði í ráðum og tilför og
aðvist og fyrirstöðu, þar skal um það allt kveðja til níu vettvangsbúa heiman.
En ef maður drepur mann, og er það stefnusök, og skal kveðja til tylftarkviðar
goða þann er sá er í þingi með er sóttur er, nema allt verði á einum vettvangi,
drep og sár eða víg. Þá skulu vettvangsbúar níu, heiman kvaddir, skilja um
hvorttveggja, en tylftarkviðar á jafnan á þingi að kveðja þar sem hann kemur til
saka. Ef maður hefnir drepi dreps á hinum sama vettvangi, svo að þeir bregðast
frumhlaupum við, þá skal tylftarkviður skilja um drepin. En vettvangsbúar níu,
heiman kvaddir, skulu um það skilja hvor þeirra fyrri hljóp. Nú hefnir maður
drepi dreps á öðrum vettvangi. Þá skulu enn tylftarkviðir skilja um drep, en sá
skal kveðja er síðar drap fimm heimilisbúa sína á þingi til bjargkviðar sér að
bera um það hvor þeirra fyrri var drepinn. Nú hefnir maður vígi eða sárum dreps
á öðrum vettvangi. XLIII. KAPÍTULI Halldór hét einn ríkur maður og vinur Haralds
konungs. Dóttir hans hét Ingibjörg, vitur kona og væn, og var enn í vináttu við
konung, og jafnan var konungur þar á veislum og var með þeim Ingibjörgu tíðrætt.
Kunni hún of marga hluti vel að hjala og hyggiliga. Og á einhverju hausti er það
frá sagt að hún tekur vanheilsu mikla. Þrútnar kviðurinn á henni, og eru að
henni hitar miklir og þorstar. Hún vill fátt um það ræða fyr alþýðu, og eru þar
á mjög ýmsar getur. Það hyggja sumir menn að hennar vanheilsa muni vera af
völdum konungs, en þar kemur þó því máli að það er enn með meira móti en mönnum
þætti líkligt ef af manna völdum væri, og gerist hennar vanheilendi með
stórmeinum. Eru nú konungi orð ger að hann leggi til heilræði, og hann kemur og
lítur yfir ráðið hennar og mælir síðan við Halldór, föður hennar: " Svo stenst
af of ferðar mínar að ég verð heim að koma á fund dróttningar. Hún er sjúk og
skyldi fæða barn, en það er með stórum áburðum. En vanheilsa dóttur þinnar líst
mér mikil, og myndi mér þykja líkligast að hún myndi hafa lagist að vermslum
nökkverjum að drekka. En hér er víða yrmt, og get ég að hún myni solgið hafa
yrmling nökkvern lítinn, og mun sá hafa þróast í kviði henni. Nú skiptir engu um
vist mína hér, en ráð mun ég til kenna að gera að þessu meini, það er mér þykir
hóti vænligast, en það eitt sé ég er þó er með mikilli hættu. Þér skuluð halda
drykknum fyr henni, en hún mun það illa bera, og skulu þér engi gaum að því
gefa. Síðan skulu þér færa hana til vatsfalls þess er felli af bergi nökkverju
og stemmið af svo lítið falli þar ofan sem þér eruð, eigi meira en drjúpi mjög
títt svo, en lækurinn falli þó ofan af berginu skammt frá yður, svo að gerla
heyri til hans. Hér skal síðan halda undir vaðmáli, og þar skal hún liggja á sem
hógligast, og búið svo um, sem von er, að mest þyrsti þann sem henni byggvir.
Látið hana þar undir er drjúpi smám og smám í munn henni, en hún nái engum
drykknum. Þú, Halldór, ver þá nær staddur með vopn nökkvað hvasst. Og ef svo
fer, sem mig grunar, að sá leiti eftir vatninu og byggvir með henni þá haltu á
vörð ef út leitar um munninn, og lát eigi sjá þig. Og varast það mest að þú
ráðir fyr til en úti eru bægslin og hjartað, því að fremri hlutur ormsins býr
yfir eitri. En það skiptir engu þótt inn eftra hlut melti hún. Farið ekki að því
þó að hún mælist um hörmuliga, því að þetta mætti henni meira ef vel vildi til
takast, en gifta má stýra og árnun ins helga Óláfs konungs. Kallið á hann til
hjálpar og hafið síðan þessa meðferð sem ég hefi fyrir sagt." Og nú eftir þetta
fer konungur í braut. En Halldór gerir með þessum hætti, og koma með hana undir
bergið og fara svo undir bergið og fara svo með öllu sem til var kennt. En hún
mælist um illa og lést aldri trúa mundu að faðir hennar myndi hana svo vilja
kvelja," og kann vera að hér kenni að grimmleiks Haralds konungs." Þeir létu sem
þeir heyrði eigi hvað sem hún kveinaði eða mælti, og draup vatnið smám í munn
henni að sem mest þyrsti hana. Halldór stendur hjá með sax brugðið og fer þó
leyniliga. Tveir menn voru settir til að gæta vatnanna og fóru með öllu sem þeim
var boðið, voru þá uppi á berginu. Og nú því næst sér hann, Halldór, hvar trjóna
kemur fram ór munninum hennar og skyggði og hvarf aftur inn. Og litlu síðar
kemur hann út öðru sinni og lætur þá nökkvi meir sjá vöxt sinn, skyggnist um og
vildi gjarna vatnið, og er eigi til hans ráðanda því sinni; hverfur hann aftur
inn. Og ið þriðja sinn kemur hann út. Og sér hann þá, Halldór, að bægslin munu
út komin; heitur þá á Óláf konung af nýju, og ræður til síðan og höggur í sundur
orminn. Fellur út höfðahluturinn, en hinn hverfur inn aftur í hana. Hún varð svo
máttlítil við að þeim sýndist nær sem hún væri dauð, og fóru heim með hana
hógliga. Og nærðist hún við smám þeim er frá líður, og er þó lengi máttlítil. Og
er á henni hugarótti mikill, svo að mein eru á. Og er nú sent eftir konungi, og
hann kemur að hitta hana. En hún vill þó í fyrstu ekki við hann mæla, og er
konungur fann það spyr hann hví það sæti er hún mælti ekki við hann. Þá svarar
loksins og kvað hann sýnt við sig mikinn grimmleik í sínu tillagi. En konungur
lét að eigi myndi sú raun á verða,," og muntu," segir hann," vendværan gest
haldið hafa." Konungur mælti nú við föður hennar: " Heita skal nú fyr henni,"
segir hann;" hún skal syngva beati immaculati og sjö sálma og einkum
Máríumessu." Og nú eftir þetta heit þá batnar henni til fulls; og sá kostur
þykir enn bestur í Nóregi, og gerist nú til lendur maður að biðja hennar, sá er
bæði var ungur og vænligur, og leiðist þar mjög eftir hugur föður hennar, og
sendir konungi orð hvers hann fýsi um. En konungur lætur þau orð í móti koma að
hann vill eigi að hún giftist. Halldór kvað það og sannligt að hann réði miklu
um. Og nú hittir konungur þann inn lenda mann er hennar hafði beðið, og ræða
þeir málið. Segir inn lendi maður að margir taki þannig á að honum muni vera um
hana, og muni hann því öðrum banna. Konungur svarar og kvað engum hlýða mundu að
fá hennar, en lést honum mundu vinur vera ef hann hygði af þessu, og kvað það
enn reynast mundu hvað hann vildi henni. Og nú er þessu var brugðið til lykta þá
lét konungur hana fara í nunnusetur, og endi hún þar sína ævi með fögru lífi og
góðu. XLIV. KAPÍTULI Svo barst að eitthvert sumar að einn íslenskur maður, ungur
og fráligur, kom til konungs og bað hann ásjá. Konungur spurði ef hann kynni
nökkverja fræði, en hann lést kunna sögur. Þá segir konungur að hann mun taka
við honum, en hann skal þess skyldur að skemmta ávallt, er vildi, hvergi sem
hann bæði. Og svo gerir hann, og er hann vinsæll við hirðina. Og gefa þeir honum
klæði, og konungur gefur honum vopn í hönd sér. Og líður nú svo fram til jóla.
Þá ógleður Íslending, og spyr konungur hví það gegndi. Hann kvað mislyndi sína
til koma. " Ekki mun það vera," segir konungur," og mun ég geta til. Þess get ég
til," segir hann," að nú muni uppi sögur þínar. Þú hefir ávallt skemmt í vetur
hverjum sem beist hefir. Mun þér nú illt þykja að þrjóti að jólunum." " Jafnt er
svo sem þú getur," segir hann;" ein er sagan eftir, og þori ég þá eigi hér að
segja, því að það er útferðarsaga þín." Konungur mælti: " Sú er og svo sagan að
mér er mest um að heyra, og skaltu nú ekki skemmta til jólanna fram, er menn eru
nú í starfi. En jóladag skaltu til taka þessar sögu og segja af nökkvern spöl,
og ég mun svo til stilla með þér að jafn drjúg mun verða sagan og jólin. Nú eru
drykkjur miklar of jólin og má skömmum við sitja að hlýða skemmtan, og ekki
muntu á finna, meðan þú segir, hvort mér þykir vel eða illa." Nú er það og að
Íslendingur segir söguna, hefur upp jóladag og segir of hríð, og biður konungur
brátt hætta. Taka menn að drekka og ræða margir um að þó sé djörfung í þessu er
hann, Íslendingur, segir þessa sögu, eða hversu konungi muni virðast. Sumum
þykir hann vel segja, en sumir vinnast minna að. Fer svo fram of jólin. Konungur
var vandur að að hlýtt væri vel, og stenst það á, með umstilli konungs, er lokið
er sögunni og jólin þrýtur. Og ið þrettánda kveld, er lokið var sögunni áður of
daginn, mælti konungur: " Er þér eigi forvitni á, Íslendingur," segir hann,"
hversu mér líkar sagan?" " Hræddur em ég um, herra," segir hann. Konungur mælti:
" Mér þykir allvel og hvergi verr en efni eru til, eða hver kenndi þér söguna?"
Hann svarar: " Það var vandi minn út á landinu að ég fór hvert sumar til þings,
og namk hvert sumar af sögunni nökkvað að Halldóri Snorrasyni." " Þá er eigi
kynligt," segir konungur," að þú kunnir vel. Og mun þér að gæfu verða, og ver
með mér vel kominn, og skal það heimilt ávallt er þú vill." Konungur fekk honum
góðan kaupeyri og varð hann þroskamaður. XLV. KAPÍTULI Þorvarður hét maður
krákunef, vestfirskur maður að kyni, auðigur maður og drengur góður. Hann fór
milli landa og mast vel þar sem hann kom. Hann kemur nú eitthvert sumar skipi
sínu norður í Niðarós, og var Haraldur konungur í bænum og Eysteinn orri, mágur
hans, sonur Þorbergs Árnasonar, er allra manna var vaskastur og mest virður af
konungi. Þorvarður ruddi skip sitt og leigði sér skemmu. Síðan gekk hann á fund
Haralds konungs þar sem hann drakk; kemur svo að stofunni að konungur var úti.
Og er hann vill inn snúa mælti Þorvarðr: " Heill, herra! Hér er segl eitt niðri
á skipinu er ég vilda að þér þægið." Konungur var nökkvað svo brúnvölvi og
segir: " Eitt sinni þá ég segl að yður, Íslendingum," segir hann," og bjóst þá
til að mér myndi það verða að skaða; gekk það í sundur í siglingu,, og vil ég
eigi þiggja." Eysteinn mælti: " Gakk til, herra," segir hann," og sé, og kann
vera að yður sýnist vel, og þess er meiri von að þér þiggið þá hluti er
óvirðiligri eru; því mun hann þér ætlað hafa." Konungur svarar: " Ég sé ráð fyr
mér en þú fyr þér." Snýr síðan inn í stofuna og má ekki festa orð á honum.
Þorvarður biður þá Eystein þiggja seglið,," og gakk með mér," segir hann.
Eysteinn gerir svo og þykist eigi séð hafa meiri gersimi í einu segli og þakkar
vel gjöfina og mælir að hann skyli koma til hans um veturinn og sjá bæ hans á
Norðmæri í Giska. Er nú kyrrt of veturinn. Og er vorar býr Þorvarður skip sitt
og heldur suður fyr land frá Sólskel, og leggja þar til hafs. Og einn dag sjá
þeir hvar skip brunar fram hjá og var alskipað með stöfnum. Þar stendur upp í
stafninum maður vænn og listuligur. Sá var í skarlatskyrtli rauðum. Hann spyr ef
Þorvarður væri þar. Hann svarar og fagnar vel Eysteini. Eysteinn mælti: " Seinn
vartu að sækja mig heim, og stíg nú á skip með oss með svo marga menn sem þú
vill sjálfur, því að nú er ekki byrvænligt." Hann gerir nú svo, fer með
nökkverja menn, og róa nú til eyjarinnar Giska, og er þar fagnaður mikill og
veisla ger. Þar voru hús stór og góð. Og er á leið kveldið og nóttina og morna
tekur þá vaknar Þorvarður og sér að Eysteinn var á fótum og mælti: " Ekki er
veður byrvænligt. Verið með oss í dag og látið mig veðrið sjá fyr yður, og skulu
þér eigi að heldur byrina sitja." Og of daginn, er þeir drukku og voru kátir, þá
mælti hann Eysteinn: " Fyr það er þú fórt með mér frá skipi þínu búnu og sóttir
hingað heimili, þigg að mér kyrtil þenna." Hann var allur hlöðum búinn og
skorinn af nýju skarlati. Þorvarður þakkar honum gjöfina. Eysteinn mælti: " Ekki
skulu þetta vera segllaunin." Sitja þá of daginn og skortir eigi góðan drykk. Og
annan morgin eftir mælir Eysteinn við Þorvarð: " Kyrrir skulu þér vera í dag,"
segir hann," því að þetta er engi byr." Þorvarður svarar: " Þér skuluð nú fyrir
sjá." Nú er allt meira við haft of drykk og allan fagnað, og þá lætur Eysteinn
bera fram skikkju. Það voru algrá skinn og vönduð sem mest og skarlatsmöttull
yfir. Þá mælti Eysteinn: " Þessa skikkju skaltu þiggja, og er nú launað seglið,
því að þannig mun skikkjan bera sig með vel flestum öðrum sem seglið ber af vel
flestum seglum." Þorvarður þakkar nú vel gjöfina. Líður af nóttin, og of
morgininn snimma er Þorvarður vakiður, og er þar kominn Eysteinn og mælti: " Nú
skal ekki dvelja yður, því að nú er byr á kominn." Tóku nú snæðing og drukku
áður þeir fóru. Þá mælti Eysteinn: " Eigi varð það auðið að konungur þægi seglið
að þér, en þess get ég, ef hann hefði þegið, að hann myndi þannig svo launa sem
ég. En þó hefir þú nú ekki fyrir það er nú gaf eigi konungur þér launin; en þar
má ég ekki að því hafa, þó að ég sék ótígnari en konungur. En fyr mismuna
okkarrar tígnar skaltu þiggja gullhring þenna,", og dró af hendi sér. Þorvarður
þakkar honum hringinn, og fara eftir það til skips, og gefur byri vel, og fer út
til Íslands og gerist mikill maður fyrir sér. Og nú of sumarið, þá er þeir
sigldu fyrir land fram, Haraldur konungur og Eysteinn, og siglir Eysteinn meira
og of fram, þá mælti konungur: " Og hvaðan kom þér segl það ið góða er þú
hefir?" Eysteinn svarar: " Hér er nú það seglið að þér neittuð, herra." Konungur
mælti: " Ég sák aldri betri segl, og hefi ég þar góðu nítt." Eysteinn mælti: "
Viltu flensa í milli segla, herra?" Konungur mælti og brosti að: " Hví eigi?"
segir hann; gekk upp síðan hjá siglunni. Eysteinn mælti: " Ger þig eigi að undri
og haf segl hvort er þú vill, og er vel að þú vitir hverju þú níttir." Konungur
þakkaði honum og hafði þetta segl yfir sínu skipi, og stóst það eigi þessu
konungsskipinu í kappsiglingum, því að skip var mikið, en þó þótti það vera in
mesta gersimi. XLVI. KAPÍTULI Nú er það frægst tíðenda í Nóregi að Haraldur
konungur bauð út leiðangri af Nóregi og fer með liði sínu suður til Danmerkur að
herja. Hann liggur suður við Halland í Lófufirði og hefir áður herjað mikið af
Hallandi. Þá hafði hann hálft annað hundrað skipa, og lést konungur ætla að nú
myndi betur fara en á Jótlandshafi og þeir Danir hefði sjaldan því átt að hrósa
að þeir elti hann og Norðmenn, og kvað það þá til bótar að þeir sóttu eftir
sínu. Og nú er þeir Haraldur konungur liggja þar í Lófufirði þá fundu þeir eigi
fyr en Sveinn konungur kom þar að þeim utan með óvígjan her. Hann hafði þrjú
hundruð langskipa, og urpu Danir þá inni Norðmenn, kvomu fyr utan höfnina áður
Haraldur konungur yrði var við, en þeir konungur höfðu vatn fátt en lið mikið.
En þá var eigi tryggt að sækja á landið upp fyr ófriðar sökum, og ætlaði Sveinn
konungur að sitja þeim þar mat og drykk nökkverja stund. Ey ein var skammt frá
þeim í firðinum, og vissu menn þar ekki vatn, en þó bað konungur leita ef
nökkver kvikur ormur fyndist í eyjunni, og var það að þeir fundu. Og þá bað
konungur taka orminn og mæða við eld að hann þyrsti sem mest,," og kann það
vera," segir hann," að ormrinn viti hér vatn í eyjunni, þótt vér vitim eigi. Og
eigi myndi hann hér lifa hafa mátt nema hann vissi vatnið." Og nú mælti konungur
að þráð langan skyldi binda við sporð orminum og láta hann síðan fara þangað er
hann vildi, en maður skyldi ganga eftir og halda í þráðinn. Ormrinn sótti þegar
þangað er hann vissi vatn, þó að það væri leyniliga komið. Og varð af þessi
ráðspeki konungs vatnið fundið, og því að minnum haft eftir að ráðið þótti
viturligt og hugkvæmligt. Tóku þeir nú vatn á skip sín sem þeir þurftu. Nú er að
nefna mann er hét Ívar hvíti. Hann hafði verið lendur maður ins helga Óláfs
konungs, mikill maður fyrir sér og ódæll og nökkvað svipvindur. Hann var staddur
eitthvert sinn með Óláfi konungi að veislu og að drykkju. Og einn dag hafði
Sigvatur skáld fært kvæði konungi Óláfi, og var mjög lofað kvæðið. En hann Ívar
mælti til Sigvats og kvað meira ráð að yrkja um fleiri göfga menn en konung
einn,," því að það kann vera að konungur mæðist á gjöfum við yður er þér yrkið
um hann á leið fram." Sigvatur skáld kvað og slíkan mann vel til fallinn að
yrkja um, fyrir margs sakir, sem Ívar var. Og er Ívar fór í braut þá biður
Sigvatur skáld leyfis nökkverju síðar konung að sækja Ívar heim. Konungur segir:
" Vel má þér vinnast þessi sæmd er ég veiti þér, og minni sómi er það að þiggja
af lendum mönnum gjafar, en þú skalt ráða. En mæla það sumir menn að Ívar sé
ekki alljafnlyndur." Sigvatur fer austur í Víkina og kom á fund Ívars og kvaddi
hann. Ívar svarar heldur fá og með öngri léttúð. Sigvatur lést hafa ort um hann
kvæði og kvest nú kominn að færa honum. Ívar segir: " Það verður yður mjög oft
skáldunum þá er konungi leiðist of skvaldur yðart þá leiti þér undan og vilið
draga fé af búöndum." Þá kvað Sigvatur vísu: Þá segir Ívarr: " Þú segir satt, og
skal að vísu hlýða." Færði Sigvatur kvæðið og þá fyrir góð laun. Fór síðan aftur
til konungs. Ívar þessi átti son er Hákon hét. Hann var allra manna vænstur og
gerviligastur; lagði í hernað á unga aldri og vann mörg frægðarverk. Þeir voru
báðir saman í hernaði, Ketill af Hringunesi og Fiður Árnason. Hákon sótti á
þeira fund og voru nökkur sumur allir saman, og var engi þeira meiri
framgöngumaður en Hákon. Kómu nú í Danmörk í þann tíma er Haraldur konungur var
þar kominn og þeir ætluðu til orrostu við Svein konung. Nú segir Hákon liðinu að
fundur konunga er stefndr, og mönnum þykir líkligt að nú slíti ór með þeim. " Nú
er þannig farið málinu," segir Hákon," að Sveinn konungur er maður vinsæll, en
vor konungur er ekki vinsæll, en em ég fúsari að veita honum lið." Fiður segir
að hann mun stefna til Sveins konungs, en lið Hákonar bað hann ráða fyrir þeira
hönd. Það voru tíu skip er Hákon hafði. Fer nú og hittir Harald konung og býður
honum lið sitt. Þakkar konungur honum og lést heyrt hafa getið hans harðfengi.
Haraldur konungur stefnir nú saman öllu liði sínu og mælti síðan á þessa lund: "
Nú er Sveinn konungur kominn að oss, sem þér vituð, og þó að hann hafi mikið lið
þá hefir hann þó smæri skip en vér, og væntir mig að lið hans muni vera
ótraustara, en vér höfum herjað víða og tekið mikið fé. Hyggið að þá," segir
hann," hvað til frægðar er orðið, alls ekki nema strandhögg, og er það lítil
frægð, en hittan ekki konung. Meira myndi það vert þykja ef vér ynnim nú sigur
og sæmd eða land undir oss. Kunnum nú þökk að þér segið ef yður er þetta að
skapi að berjast, en leita braut að sigla ef þér vilið eigi berjast." Hákon
svarar: " Ekki höfum vér til yðar þjónað, herra, hingað til, en berjast viljum
vér með yður, og vil ég hafa skip mín laus í atlögunni en ekki í tenglum." Þar
var og með konungi Skjálgur Erlingsson, Þórólfur Mostrarskegg; var þar með
Magnúsi konungssyni Úlfur stallari. Þessir voru allir skipstjórnarmenn og margir
aðrir ágætir menn. Konungur var þá kátur og mælti: " Dreymdi mig í nótt," segir
hann;" mér þótti sem við Sveinn konungur fyndimst og heldim á einni hönk og
togaðim, og dró hann af mér hönkina." Þar ræddu menn misjafnt of draum konungs,
og réðu svo flestir að Sveinn konungur myndi það hafa er þeir sviptust um. "
Vera kann, herra," segir Hákon," að svo sé sem þeir ráða, en vænna þætti mér að
Sveini konungi myndi á hankast." " Það þyki mér líkligra," segir konungur," að
svo sé, og þannig er betur ráðið." Síðan brá konungur sverði og hjó fram í
loftið fyrir sig á vindinn, þrysvar í öndverðu liðinu. Hákon segir: " Hví sætir
þetta?" Konungur svarar: " Þetta kalla þeir sigurbákn í útlöndum að konungur
bendi þannig reiði sína." Haraldur konungur eggjar nú menn sína af nýju og kvað
þó mikið ofrefli að berjast við hálfu meira lið," eða væri þér fúsari," segir
hann," undan að halda?" Allir báðu nú hann ráða og sögðu þó að þeim þótti þó
náliga ófært fyr liðs sakir. " Sé ég nú," segir konungur," að þér vilið heyra
vort atkvæði, og svo skal vera. Vér höfum svo mikið lið og frítt að engum kosti
viljum vér flýja, heldur skal nú liggja hver vor of þveran annan." Svo segir
Steinn Herdísarson er þá var á skipi Úlfs stallara: Hann kveður og á hversu
mikið lið hvorir höfðu í vísu þessi: Nú lét Haraldur konungur blása til samlögu
skipunum og lét út víkja í móti skipunum Sveins konungs og lét fyrstan fara
dreka sinn. Þá kallaði Úlfur stallari á sína menn: " Leggið fram vort skip næsta
konungsskipinu," sem hér vísar til: Og nú lætur Haraldur konungur saman tengja
skipastafna sína, og þá róa Danir að, og gengu þá lúðrar með ópi og eggjan, og
þykjast nú Danir hafa allt vald á Norðmönnum. Þetta var Lárentíusmessuaftan, og
var síð of aftaninn tekið að berjast og barist of nóttina. Og var Haraldur
konungur í fyrirrúminu og skaut þaðan af álmboga, sem Þjóðólfur segir: Nú verður
orrosta in harðasta. Leggur Sveinn konungur fram sína sveit og sitt skip móti
Haraldi konungi. Þar var og Fiður Árnason í þeira liði og leggur á annað borð
Sveini konungi og veitir honum lið. Eggjar nú Sveinn konungur menn sína og biður
þá minnast hversu margt illt þeir Haraldur konungur hafa gert í þeira ríki og
hversu þungt er að liggja undir þeira ófriði og miklum óveg," og látum það
spyrjast að vér gangim vel fram og drengiliga. Eru nú hér með oss margir tígnir
menn og góðir drengir, og látum nú um skipta með oss og verum síðan jafnan í
friði og miklum veg." Nú gerist síðan snörp orrosta, og varð gnýr mikill af
vopnum manna og kalli. Hákon leggur framarla í herinn og leitar sér mikils
ágætis. Eigi höfðu Haralds konungs menn skemmri atlögur skipa en Sveins konungs,
því að þessi voru skip stærri, en skip Hákonar léku laus í tenglum og renndu svo
milli skipanna og á bæði borð. Það lið var og einkum best búið. Hafði Hákon
verið áður í víkingu og vanið lið sitt. Það er frá sagt að ekki fjarri landi
væri orrostan. Þá fjaraði uppi skip Skjálgs Erlingssonar, og voru þeir þegar
allir drepnir af landherinum, þeim er Sveinn konungur hafði eigi mátt koma á
skip sín. Falla menn nú þykkt með borðum, og verða mörg tíðendi á skammri
stundu. Nú verður þó orrostan annan veg skökk en Danir hugðu, og stóðu Norðmenn
þykkt of Harald konung og börðust snarpliga, sem Steinn segir: Nú víkur
mannfallinu á Dani og falla þeir, en sumir flýja undan, og því næst ganga þeir
upp á sjálft konungsskipið og ryðja með borðum, sem Þjóðólfur segir: Hér segir
og það að Sveinn konungur flýði á land upp með skútu einni er flotið hafði við
lyftingina. Og í þessum þys höggva Danir tenglin og leggja frá. Varð því hver
fegnastur að fyrst kvæmist frá. Eftir liggja þar sjö tigir skeiða Dana er
hroðnar voru, sem Þjóðólfur kvað: Þetta kvað Arnórr: Enn segir hann hve mjög
áður var þröngt kosti Sveins konungs, áður hann flýði: Nú flýr braut allur
Danaher, en Norðmenn sækja nú eftir þeim og minnast nú hversu Danir kenndu þeim
róðurinn í Jótlandshafi. Reka nú flóttann á haf út. Verður þá svo mikið
mannfall, en engi fær talt, og allt náliga af Dönum. Fiður Árnason og Hákon
höfðu skilið föruneyti sitt þá er Hákon rést til liðveislu við Harald konung.
Jarlinn Fiður verður nú handtekinn af þeim Haraldi konungi og var náliga
blindur. Hann settist þá niður í lyfting sinni, og flóttinn brast; var þá tekinn
og leiddur fyrir Harald konung. Svo er sagt að Sveinn konungur hefði með sér til
orrostu sex jarla, sem hér vísar til: Og nú er jarlinn Fiður settur niður í
fyrirrúmið fyrir Harald konung. Var konungur þá allkátur og mælti: " Hér
fundumst vér nú, Fiður, en næstum áður í Nóregi. Hvort hefir hirðin sú in danska
eigi allfast staðið fyrir þér? og hafa Norðmenn nú illt að verki að draga þig
blindan eftir sér og vinna það þér til lífs." Jarlinn svarar: " Mart verða
Norðmenn illt að vinna og það flest er þú leggur fyrir þá." " Viltu hafa grið
nú," segir konungur," þótt það sé ómakligt?" " Eigi af hundi þínum," svarar
jarl. " Viltu þá," segir konungur," að Magnús frændi þinn gefi þér grið?"
Magnús, sonur konungs, stýrði þá skipi og var þó á ungum aldri. Þá svarar jarl:
" Hvað muni hvelpur sá griðum ráða?" Þá þótti konungi gaman að erta jarl og
mælti: " Viltu taka grið af Þóru, frændkonu þinni?" Þá spurði jarlinn: " Er hún
hér?" " Hér er hún," svarar konungur. Þá mælti Fiður jarl orðskrök það er síðan
er uppi haft og frá segir hversu reiður hann var, er hann fekk eigi stillt orðum
sínum: " Eigi er nú undarligt að þú hafir vel bitist, er merin er með þér." Nú
voru Finni jarli grið gefin, þó að hann játti því ekki, og hafði Haraldur
konungur hann með sér of hríð. Sveinn konungur flýði nú á land upp og var við
annan mann. Kómu síðan er morna tók til kotbæjar nökkvers, fyrir þá sök að
Norðmenn rannsökuðu of þorpið og stórbæina. Þar var fyrir ein gömul húsfreyja og
spurði hvað mönnum þeir væri. Sá hefir meir orð fyrir þeim förunautur er, og
svarar kerlingu: " Við erum nú farandi menn og þurfum beina yðarn." Þá svarar
kerling: " Þið látið mikilliga," segir hún," og munu þið segja kunna tíðendi
nökkur. Hvort hafa konungar þessir nökkvað barst í nótt, eða hví hefir gegnt óp
þetta eða hlamm er verið hefir í nótt er vér höfum eigi fengið ró fyrir né
svefn?" " Meiri von ætla ég," segir hann," að konungar muni barst hafa." Þá
mælti kerling: " Hvor hefir betur haft?" Hann sagði Norðmenn hafa betur haft. Þá
mælti kerling: " Hvort er konungur vor drepinn?" Hann svarar: " Á flótta er hann
kominn." Þá mælti kerling mikið fólskumál: " Vesöl erum vér konungs og æ vei
verði oss. Vér eigum konung hvorttveggja haltan og ragan." Þá svaraði sá
maðurinn er áður hafði færa mælt: " Ætlum hitt, kerling," segir hann," er
líkligra er, að konungur muni vera eigi ragur enda ekki sigursæll." Nú of
morgininn, áður þeir æti dagverð, fekk kerling þeim handlaug, og þóst sá fyrri
er síðar gekk og tók þegar dúkinn miðjan og þerrði. Kerling þrífur til og
hnykkir frá honum og mælti: " Tak endann handklæðisins og ger eigi allt senn
vott." Þá svaraði sá inn mikli maðr: " Það má enn vera, kerling," segir hann,"
ef Guð vill að vér fáim svo mikinn metnað að vér þerrim oss á miðjum dúk." Þetta
er gamans frásögn og eigi söguligt eins kostar, nema fyr þá sök að hér er lýst
grein speki og óvisku. Og í annan stað, er sagt var áður frá orðaviðskiptum
þeira Haralds konungs og Finns jarls; þar líknaði sá er valdið átti, og vegur
var það en eigi lítilræði. En jarlinn sýndi það hversu óhræddur hann var. Hann
mátti þá ekki gera annað en mæla slíkt er í skapi bjó og sýndi í því jafnlyndi,
mælti ekki til Sveins konungs nema það er vel var, er hann hafði honum áður
þjónað, en mælti hermiliga til Haralds konungs er hann hafði móti verið. En
Haraldur konungur virði það allt sem barnsorð, og hafa svo allir síðan virt.
Hákon Ívarsson fekk þar mikils ágætis og framgöngu og hafði sínu skipi lagt fram
hjá konungsskipinu á annað borð, og var engi honum fremri, og hans framganga
virðist honum einna best. Fekk hann og mesta virðing og ágæti, því að hann
leitaði sér frægðar. Nú mælti Haraldur konungur: " Gætum nú vandliga til sigurs
vors að þeir vinni nú engi svig á oss heðan í frá, og sækjum nú heim með sóma."
Og of nóttina, er þeir voru í svefni Haraldr, þá lögðu frá flotanum konungs
leyniliga tvö skip; annað var skip Þórólfs Mostrarskeggja en annað Magnúss
konungssonar. Þeir lögðu til lands og renna á land upp og vildu leita sér
frægðar og ágætis. Þar kom að þeim Danaher og börðust þeir. Urðu þeir bornir
ofrliði og drepið af þeim fjöldi manna. Þórólfur komst undan með Magnús
konungsson og bar hann í kiltingu til Víkurinnar. Og í annan stað saknar
Haraldur konungur þeira og bíður þar nökkverja hríð, og koma þeir eigi. Og þau
höfðu lok orðið orrostu að Sveins konungs skip hafði tekið Haraldur konungur vel
flest að herfangi og allan fjárhlut, þann er á þeim var. Skrín það er í var
heilagur dómur Vincencius fundu þeir í lyftingu á skipi Sveins konungs og höfðu
með sér. Og nú vill konungur eigi bíða lengur þeira Magnúss sonar síns og þykir
eigi ólíkligt að drepnir sé. Fara nú með feng sinn uns þeir koma í Víkina, og
lét Haraldur konungur þar setja tjöld og gera elda á landi uppi, og sá konungur
sár manna og gengur milli eldanna og sér sárin. Þá kemur þar Þórólfur
Mostrarskegg að gangandi og hefir Magnús á baki. Og er konungur þekkist að
sveinninn er heill þá verður hann við það glaður og kátur og kvað sigur þeira
meiddan af vangeymslu manna. Lét það verið hafa óforsjáligt er þeir þrír höfðu
til tekið, enda hafði illa gefist. Binda menn nú sárin og ræða um hverir best
hefði fram gengið í bardaga, og var það alþýðurómur að Hákon myndi hver heita
vilja. Haraldur konungur sagði þá: " Sigur höfum vér þó enn fengið," segir
hann," að Hákon hafi eigi við verið." Þórólfur var móður mjög af göngu og
þrekaður, og fann konungur það og spurði hvort þeir Danir gæfi sig upp fyr
þeim,," eða hugðu þér að þeir myndu eigi treystast að bera vopn á yðr? og var
það eigi varliga búist þegar að skiljast við oss og ganga á land upp með
fámenni, og máttu þér vel hlíta þeim sigri er vér unnum allir saman, og hefir nú
þetta einu minnkað vora sæmd, en þó má nú ekki að hafa." Haraldur konungur
þakkar mönnum vel liðveislu og einkum Hákoni. Bauð honum að koma til sín of
veturinn að jólum og kvað þá von mundu vera launa af sér fyrir liðveislu,," á ég
hér mörgum gott að launa og þó þér best." Hákon þakkaði honum boð og hét að
koma. Og var hann of veturinn að búum sínum þar í Víkinni, en konungur fer leið
sína norður með landi uns hann kemur heim. Og of veturinn að jólum fer Hákon
norður í land og sækir heim konung. Og það er frá sagt að konungur sjálfur
gengur út í móti honum og tók við honum með miklum veg, setur hann ið næsta sér
og eru löngum á tali. Þar var þá með hirð Haralds konungs Ragnhildr, dóttir
Magnúss konungs góða, kvenna fríðust og vitrust. Haraldur konungur spyr Hákon
eitthvert sinn of jólin: " Hvað skal að hafast er vorar?" " Það ætla ég, herra,"
segir hann," að ég muna leggjast í víking." Konungur mælti: " Það er
ábyrgðarráð, og samir ekki vel kristnum mönnum. Í heiðni samdi mönnum það vel,
þá er menn vissu ekki til Guðs. Því fylgir mikil niðurbrotning kristninnar fyrir
ágangs sakir við kristna menn." Hákon segir: " Daufligt þyki mér, herra, heima í
landinu, en þarf ég stórra viðurfanga og féið, því að fjölmenni er mikið."
Konungur segir: " Hví kvongast þú eigi?" " Því, herra," svarar Hákon," að ég
veit að tíginna manna dætrum mun þykja lítils of mig vert, en ég vil ekki
girnast einhverja lends manns dóttur." Konungur mælti: " Svo mætti til bera að
ég launaða þér liðveisluna með því kvonfangi er best er í Nóregi, sem er
Ragnhildur, dóttir Magnúss konungs, því að margur konungur er svogi vel sem þú
ert mannaður." " Gerið eigi, herra, með spotti til vor," svarar hann," og er
þetta mér of hátt, og fá mér heldur jarlsdóttur nökkverja, þína frændkonu, og
fenga ég þar með fé mikið, því að mér mun verða féfrekt ef ekki aflast í
hernaðinum, og hætta ég því." Konungur segir: " Eigi þyki mér sýnt að þú takir
annars staðar meira fé upp en með þessi konu, og þessa máls mun ég leita við
hana ef þér vilið." Hákon svarar: " Ekki ráð mynda ég heldur vilja en þetta, og
gott ef þessi ræða verður vel, en á yðru valdi mun vera of fé hennar." Nú hittir
konungur hana á öðru bragði og tjár fyrir henni skörungleik Hákonar og hvatleik
og hversu vel hann er mannaður. Hún segir: " Ekki gruna ég það," segir hún," að
Hákoni sé margt vel gefið." Konungur mælti: " Það sýndist mér makligt ráð að þið
byggið saman, því að hvorrtveggja er ágætismaður." Konungsdóttir svarar: " Vera
má það, herra, að yður sýnist svo, en eigi myndi faðir minn það ætla að ég
skylda ótígnum manni gift vera." Konungur mælti: " Það er undir mér að gefa
honum tígnarnafn, og það eitt skortir hann til tígnar, en þér samir það að taka
eigi þitt einræði og gera eftir ráði frænda þinna." Hún segir: " Ef þú ert
einráðinn til þessa, að gifta mig eigi konungbornum manni eða tíginbornum, þá
veit ég eigi hvað mér mun annar betri en sjá." Konungur mælti: " Ég skal svo um
búa, frændkona, að þú skalt eiga jarlmann." Hún svarar: " Ekki skal þá nafn enn
þakka yður, herra. Búið við að sé enn tóm til þess." Konungur segir nú Hákoni
hjal þeira konungsdóttur og lét hana eigi allóvænt tekið hafa hann. Hákon segir:
" Eigi skyldi þetta gert til vor með spotti og gabbi, herra, því að ekki þykjist
ég til þess við yður unnið hafa." Konungur segir: " Ekki víkur þetta svo við, og
á mínu valdi er tígn þín hver vera skal." Nú íhugar Hákon málið og grunar að
konungur muni satt segja og muni hann rætt hafa fyrir henni málið sem hann
segir, og spyr nú hvernig orð færi með þeim konungsdóttur. " Ég tjáða málið þitt
fyr henni," segir konungur," hversu þér var farið of skörungsskap og alla
framkvæmd, og hversu vel þú ert mannaður, en hún svaraði, lést eigi mundu
ótígnum manni gift ef faðir hennar lifði, en ég sagðak það vera á mínu forráði
að gera þig tíginn og gefa þér jarldóm." Hákon segir: " Ef ég skal vera svo
giftumikill að fá hennar þá samir það að þér látið nafnbótina fram koma og eigi
hljóti hún þá óvirðing af mér að eiga ótíginn mann, því að það er eigi við
hennar hæfi." Síðan var hún föstnuð Hákoni með vingan konungs, og var það þó svo
fremi gert er konungur hét Hákoni fastliga jarldóminum, þá leggur hún leyfi til,
og er nú eftir jólin drukkið brúðkaup þeira þar með konungi. Og er því var lokið
fer Hákon heim með Ragnhildi konu sína í Vík austur, og rennir hún ástarhug til
hans. Er þó ekki margt of með þeim í öðru lagi, en hún lést vel mundu við una ef
hann væri jarl. Nú fer því fram þau misseri. Og er kemur að jólum annan vetur þá
fer Hákon á fund konungs og þykist þá eiga að vitja jarldómsins, að því sem
konungur hafði heitið. Og tekur konungur nú vel við honum og spyr hví
konungsdóttir færi eigi. Hákon kvað henni svo gegn þykja til. Og áður en þeir
konungur skiljast þá vekur Hákon til of jarlsnafnið og ríki það er fylgja skyldi
henni heiman, svo sem heitið hafði verið. Konungur spurði þá í móti: " Og var
Ívar faðir þinn jarl eða hans forellri? En þó er auðsætt," segir konungur," að
þú ert beturfeðrungur." Nú sér Hákon hversu horfir málið, að undan dregst
tígnarnafnið; tekur nú vopn sín og vill á braut fara og mælti síðan: " Hvað er
nú títt of jarldómsgjöfina við oss eða lendur þær er vér skyldum eignast af yðr?
og samir það eigi að hún missi síns sóma og sé henni svívirðing að mér, og er
það konungligt að halda vel orð sín." Konungur svarar: " Hitt er nú sannast í,
Hákon," segir Haraldur konungur," að ég ætla ekki þurfi draga það fyrir þér að
ekki muni verða af um jarldóminn þinn." Hákon fer nú heim austur í Vík við svo
búið. Og gekk konungsdóttir í móti honum og mælti og hló við: " Heill, jarl
minn," segir hún. Hann segir: " Ekki em ég jarl, en ef þér þykir vélræði við þig
ger fyr mínum sökum þá tak þú upp fé mitt allt og eign, en ég mun frá ráðast." "
Ekki mun ég fyrst þessu játa, og þó fór jafnt sem mig varði að konungur myndi
þetta undan draga." Líður nú á veturinn, og er fátt um með þeim, og er vorar
segir hann Hákon konungsdóttur: " Nú skaltu vita ætlan mína. Ég hefi fengið sex
langskip og mikið lið. Mun ég fara ór landi og koma hér aldri síðan, því að eigi
vilda ég að þér yrði óvirðing að mér." Hún svarar: " Enga þökk kann ég fyrir það
að þú farir í braut. Og ekki eru af því okkrir fáleikar að mér sé ástlaust við
þig, og enkis á ég þig að kunna. Muntu ráða vistafari okkru, en ekki hirði ég að
byggva jarðir þínar ef þú ert sjálfur frá, þó að þú bjóðir það." Nú binda þau
það ráð saman að hann selur jarðirnar til lausafjár og býst nú á braut með miklu
fé og þeim sex langskipum. Og áður en þau fari gerir Hákon til og drepur ármann
konungs og tekur upp búið allt. Fara þau nú síðan með allt sitt. Nú er sagt
konungi dráp ármannsins og tjáður fyrir honum skaðinn allur saman. En konungur
svarar þessu: " Mikið er það víst," segir hann," en meira þyki mér það of svo
vaskan mann sem Hákon er, er hann hefir gengið af viti sínu. Og iðrast ég mjög
er honum er gift dóttir Magnúss konungs." Nú er það frá sagt að konungur leggur
sína eign á jarðar þær er Hákon hafði átt, þó að seldar væri, og tók leigur og
skyldir af þeim jörðum. En Hákon var eigi langt í braut lagiður, og kemur hann
til og drepur menn þá er konungur hafði til sett að varðveita jarðirnar. En
síðan leggur hann eld í bæina og brennir upp gervalla. Og eftir það láta þau
Hákon í haf, og spyr konungsdóttir þá hvað hann ætlist fyrir um sumarið. " Það
ætla," segir hann," að ég muna leggjast í víking." " Það vil ég eigi þó," svarar
hún," því að eins manns fjör hefir þú, þó að þú sér maður frækn, en þá em ég upp
gefin ef þér verður nökkvað, og er meiri von að leggi víkingar mig hjá sér, en
það samir mér ekki fyrir sakir ættar minnar. Nú er það mitt ráð að þú farir
heldur á fund Sveins konungs, því að hann er drengur góður, og tak hér eitt
fingurgull er faðir minn gaf mér, og sýn það Sveini konungi. Og fyrir það er
Sveinn konungur helt eigi málum við föður minn, þess lætur hann nú njóta hans
frændur og virðir þá nú alla mikils." Hákon svarar: " Ekki mun ég mín njóta við
Svein konung; svo laukst vor fundur fyrir Nizi. En illa ert þú gefin ef mér vex
þetta í augu og þora ég eigi að hitta Svein konung." Halda þau nú til Danmerkur.
Og síðan fer Hákon með nökkverja menn og kemur fyrir Svein konung og kveður
hann. Sveinn konungur segir: " Hví fórtu hingað, slíkt illt sem þú hefir oss
gert?" " Herra," svarar Hákon," Ragnhildur konungsdóttir sendi mig til yðar með
gulli þessu,", og sýnir honum gullið, og segir síðan allan málavöxt og skipti
þeira Haralds. Þá segir Sveinn konungur: " Eigi gerði konungur þá vel eða
makliga er hann gifti frændkonu sína svo vondum manni sem þú ert. En vel skal
hún hér komin með oss, en þó mun henni eigi virðast til fulls ef þú fer eigi með
henni. Nú skaltu njóta Magnúss konungs og hennar að þér skal gera þrjá kosti, þá
er mér sýnast allir mjög vænligir, en óvænna að þú hefðir lífið ef ég næða þér,
ef eigi nytir þú þeira. Nú er sá einn kostur að ég vil bjóða þér til mín við
tólf menn, og sér þú ásamt við konu þína, en lið þitt sé annars staðar. Þá er sá
kostur að þú þiggir að mér bú þrjú að gjöf, og skaltu þó skyldur landvarnar með
mér. Hinn er inn þriði kostur að þú skalt fara á fund Ásmundar Bjarnarsonar,
bróðursonar míns, er nú gerir mér mikinn ófrið og beiðist Hallands. Fær mér hann
og ver síðan jarl yfir Hallandi ef þú kemur þessu á leið, og þó vil ég að þú
hafir hér friðland, þó að þú gerir eigi þetta og sér í öngu bundinn við mig,
fyrir sakir konungsdóttur." Hákon svarar: " Of mjög sannast það þá, herra, er
þér mæltuð, að ómakliga væri séð fyrir konungsdóttur ef ég treystist eigi að
berjast við Ásmund. En ef ég fell, herra, þá munu þér fá henni nökkvað virðiligt
gjaforð, þó að þetta sé með litlu móti." Konungur mælti: " Ég mun fá þér lið til
fararinnar." " Nei," svarar Hákon," það munu þeir segja þá Danir, ef vér fám
gagn, að þeir hafi unnið sigurinn, og ann ég eigi þess, og skulu því mínir einir
menn fara." En þannig voru upphöf of mál Ásmundar og Sveins konungs að Sveinn
Guðinason hafði vegið Björn föður hans í þingamannaliði vestur á Englandi.
Sveinn konungur Úlfsson hafði upp fæddan Ásmund og fengið honum þrjú skip að
hann hefndi föður síns. Haraldur konungur var þá konungur í Englandi en andaður
Sveinn bróðir hans. Ásmundur réð það ór að herja á Dani og varð þrysvar
handtekinn og færður Sveini konungi, en hann gaf honum hvert sinni grið og lét
hann fara í friði, en hann lætur aldrigi af að heldur að gera ófrið ríki hans.
Nú er þar til að taka að Ragnhildur konungsdóttir fer til Sveins konungs, og
tekur hann við henni báðum höndum. Og eru þau Hákon þar bæði, uns hann vill
búast á fund Ásmundar. Hann býr sex skip til þeirar ferðar og fer síðan með
þessu liði, og heldur fréttum til Ásmundar og fær spurt hvar hann er og hefir
tíu skip. Það er frá sagt að fundur þeira varð í Slésmynni. Og áður en skipin
renndist að, svo að til bardagans væri tekið, mælti hann Ásmundr: " Vel á sá
maður fram að ganga er jarldómi er heitið. En missýni var Sveini konungi að mæla
það, og eigi minntist hann þá mjög Nizarorrostu." Hákon svarar: " Satt var það,
Ásmundr, að ég var fyr Nizi með Haraldi konungi, og það samdi mér eigi illa að
veita konungi mínum. En hitt kömur verr við, er þú vilt ávallt sýkva þinn
frænda, Svein konung, og lánardróttin. Og í dag skaltu það finna að við höfum
fundist, og ég skal að þér sækja." Og nú tekst orrosta með þeim, og verður
harður bardagi, og gekk Hákon vel fram og lið hans. Falla menn þykkt með borðum
og þó enn meir Ásmundar lið. Og þar kemur að þeir Hákon og menn ná uppgöngu, og
kemst Hákon á skip Ásmundar og höggur á bæði borð, sækir að fyrirrúminu með
sínum mönnum, og falla menn Ásmundar mjög. Og þar kemur að Ásmundur er
handtekinn af Hákonar mönnum, og halda menn á honum. Þá mælti Hákon: " Aldrigi
ætla ég óþarfari fórn færða Sveini konungi en þetta ið vonda höfuð er þú ber
eftir, Ásmundr,", hleypur eftir honum og drepur hann. Og eftir þetta fara þeir
Hákon heim með herfang nökkvað og sigur, og kömur með þetta allt saman fyrir
Svein konung er þeir höfðu að sýst. Og í því bili kemur Hákon fyr konung og
kvaddi hann, en konung setti dreyrrauðan á að sjá og mælti: " Far þú til
sætis,", og var það með öngum létta. Hákon svarar: " Það þyki mér nú á finnast,
herra, er þér kunnið minni þökk fyrir sigurinn vorn en ég hugða, en það hygg ég
að þessi maður, Ásmundr, myndi enn eigi spara að sitja of líf þitt ef hann hefði
undan gengið, og því drap ég hann. Vilda ég nú, herra, hafa af yður það er
heitið var." " Það vætti ég að þér gengi til þessa engi óvingan við mig og
heldur góðvili, en ekki máttu þó að svo búnu vera minn ölúðarvin, en haf það af
ríki mínu er herskást er." Nú er þó það sagt að Sveinn konungur gerir hann jarl
yfir Hallandi, og ræst hann þangað til þess ríkis með lið sitt og konu. Og
takast af nýju ástir góðar með þeim. Hákon er manna hvatastur. Hann fór í Víkina
og herjaði er hann spurði að konungur var norður í landi, og lagði hann þetta í
vanda jafnan of sumrum að fara svo með. Og á inu þriðja ári eftir Nizarorrostu
þá settist friður milli Haralds konungs og Sveins konungs með ráði allra
Norðmanna og svo Dana, og var með þeim hætti ger að hvor þeira skyldi hafa í
frelsi sitt ríki þaðan í frá, Haraldur Nóreg en Sveinn Danmörk bótalausa. Skyldi
þar leggjast hernaður sem hafist hafði, en sá happ hafa er hlotið hafði. Sá
friður skyldi standa meðan þeir væri konungar, sem Þjóðólfur segir: og nú eftir
þetta, er friður er milli Danmerkur og Nóregs, þá tekur Haraldur konungur það
ráð að hann herjar á ríki Steinkels Svíakonungs í Gautland. Steinkell konungur
fer á fund Sveins konungs og biður hann liðs. Sveinn konungur segir honum sætt
þeira Haralds,," og vil ég eigi á hana ganga," segir hann," enda varð mér
torsótt við Harald konung að eiga, en ráð mun ég til leggja með þér. Hákon jarl
Ívarsson er í óvingan við Harald konung og er inn mesti orrostumaður og allra
manna hvatastur. Hann er nú minn maður. Þú skalt gefa honum til Gautland ið
vestra að hann ráðist í móti Haraldi konungi, en hann er gjarn á mannvirðing, og
mun honum líka vel ef hann hefði þar annað jarlsríki. En þó að hann látist fær
þú iðgjöld, því að hann er ekki þinn maður, en þér er ósýnn sigurinn ef hann fær
eigi." Nú eru menn sendir eftir jarlinum, og kemur hann þar og þetta mál borið
upp fyrir hann. Hákon segir: " Hvernig er Sveini konungi um gefið?" spyr hann. "
Mun enn vera sem fyr mjög mikil mannraun að berjast við Harald konung, og eigi
mun ég til þess ráða nema þú leggir og niður fæð þína við mig og verir með
fullri blíðu til mín, Sveinn konungur." " Nú má ég það vel gera," segir
konungur," en þá gat ég það eigi að mér." Og nú ráða þeir þetta með sér að Hákon
skal fara og vera fyrir liðinu, en lið skal fá honum af Gautlandi hvorutveggja
af mönnum Steinkels konungs. Og eftir það fer Hákon heim og segir Ragnhildi hvað
um er títt. Og er hann býst til ferðar þá mælti konungsdóttir: " Nú kann vera,"
segir hún," að þú komir í gilda mannraun, og skal ég vel við una þó að þú látist
fyrir Haraldi konungi, en lítið má ég veita þér. En merki þessi vil ég gefa þér
er faðir minn hefir átt, og þessi hafði hann þá er hann barðist við Skotborgará.
Og þessi merki vildi Haraldur konungur gjarnsamliga hafa og hefir enn eigi nát
hingað til." Þau voru öll gullsaumuð. Nú fer Hákon með lið sitt, þá er hann er
búinn, upp á Gautland og samnar þar liði. Og er lið kemur saman, það honum var
ætlað, þá stefnir hann þing og talar fyrir liðinu. " Þess vil ég biðja," segir
hann," að þér gefist nú vel ef fundur vor Haralds konungs verður, og hafa skulu
þér nökkut brjóst af höfðingjanum og hans liði fyr yður. Og ekki ætla ég að
stöplast við hót Haralds konungs, og þó er mér grunur á að þessi samnaðarher
muni lítill vera í móti liði Haralds konungs, og skulu þér herðast við sem best
og mun þá vel duga. Og þó að ég sják ótígnari að nafni en Steinkell konungur þá
má yður þó vera að mér eigi minna fullting, því að hann er vanur mjög sællífi,
en ég emk vanur bardögum og vesöld mörgu sinni." Svo var farið sem hann sagði að
Steinkell konungur var maður feitur og þungur á sér. Var hann drykkjumaður
mikill, og var hann hér ekki viðriðinn. Þótti honum gott að vera kyrrum þó að
menn hans færi nökkverir með Hákoni jarli. Haraldur konungur spyr nú þetta og
verður glaður við og skemmtir sér of sumarið í landi og býr sex tigu skipa, er á
líður, og valdi sér lið og hernað með brynjum og hjálmum, og voru þau skip
ágætliga búin. Hann lýsir ekki ferðinni hvert hann ætlaði að fara. Fer síðan
norðan með landi, leggur fyrst skipunum upp í Mörs. Eftir það fer konungur
skipunum upp í Væni eftir Elfinni. Og er þeir lágu þar við land, skammt frá því
er lið Hákonar jarls var, þá gekk maður út of nótt ór tjaldi, og spurði Haraldur
konungur að veðri er sá kom inn. En hann svarar: " Stendur undir bakki sá." "
Haldi að fyrst svo," segir konungur. Og öðru sinni spyr konungur enn að veðrinu,
er maður hafði út sét, og segir sá að snær var kominn. Konungur mælti: " Þá er
jafnt orðið sem ég mynda æskja, og mætti þeir Gautarnir eigi færa fé sitt undan
hernaðinum er vér skulum veita þeim." Og enn ið þriðja sinn spyr konungur að
veðrinu. Þá svarar maður að horfðist ákafliga á of veturinn. Konungur mælti: "
Vel koma nú og frostin." Nú er að segja frá Hákoni jarli að hann hefir að sér
dregið liðið og fer síðan og ætlar til fundar við Harald konung. Kemur jarlinn
síðan að dal nökkverjum djúpum og stöðvar þar liðið á dalsbrúninni og vill þar
bíða konungs, því að hann veit þá að skammt er í milli þeira. Liðið Hákonar
jarls var margt klæðfátt, sem þeir eru jafnan Gautar, en það allt er honum hafði
heiman fylgt var vel við búið, bæði að vopnum og klæðum. Þorfiður hét maður,
lögsögumaður þeira Gauta, og var í liði jarls. Hann hafði hest kornfeitan og
tjóðraði, batt við hæl nökkvern þar hjá þeim, er þeir settust við dalinn. En það
er að segja frá Haraldi konungi að hann hefir þing of morgininn, og veit hann og
farar jarls og mælti á þinginu, sagði mönnum sínum að brátt myndi saman bera
fund þeira jarls: " Og skulu vér vera eigi of snertubráðir, því að vér höfum
viðurbúning góðan fyrir vopna sakir og klæða, en þetta er kalt veður. Og þó að
Hákon sé hraustur maður og lið hans sjálfs og vel við búið, þá veit ég þó of
búandaliðið af Gautlandi að það mun vera klætt illa og hrökkva saman mjög og
þola illa kuldann." Síðan fara þeir Haraldur konungur uns þeir koma öðrum megin
að dalnum. Þá mælti konungur: " Nú skulum vér hér niður setjast fyrst," segir
hann;" oss er orðið heitt undir herklæðum, og vita ef þá kali nökkvað Gautana,
og munu þeir hafa harkað saman liði sínu; og kann vera að oss sé eigi óhægra að
vega, að oss sé eigi jafn heitt, en óvíst hvernig þeir þola kuldann." Þeir
setjast nú niður við dalinn öðrum megin og voru með herklæðum allir og allir
búnir til bardagans. Nú stendur hann upp, Þorfiður lögsögumaður, í liði Hákonar
jarls: " Vér verðum að tala meðan ungmennið skjalar. Gott lið höfum vér og
frítt, og er oss skylt að leggja eigi á flótta. En ef verður skal eigi lengra en
til haugsins, en ef svo verður þá skal eigi lengra en til bekksins. Vér höfum
hraustan jarl að berjast með." Og í því er hann mælti þetta kippist hesturinn
við, og hleypur upp hællinn er hann var bundinn við og kemur við eyra honum
Þorfinni, en hann hleypur nær upp við og mælti: " Skjót allra manna armastur!" ,
og snýr þegar á flótta og leggur á braut. Og nú mætast þeir við dalinn. Vildi
Hákon að Haraldur gerði fyrri athlaupið og þóttist þá hafa brekkumuninn, en
Haraldur sparir það Hákoni. Og er þeir hafa setið þannig of hríð þá sér Hákon að
liðinu hans sumu má eigi endast fyrir kulda sökum og stendur upp síðan og mælti:
" Vér munum nú verða til að ráða, og hafða ég þó konungi ætlað athlaupið. Verður
nú annan veg brekkumunrinn en ég hugðak til." Eggjar nú liðið og ræður í dalinn
og upp að þeim Haraldi konungi. Og tekst nú orrosta, og er enn sem fyr að Hákon
sýnir af sér mikla hreysti og allt hans lið sjálfs, en konungsliðið er bæði
meira og betur búið, og fell þegar mjög liðið Hákonar, en sumt leggur á flótta.
Allir Gautarnir, þeir er upp stóðu, þá heldust litla hríð við, og þó varð þeim
tjónsamt meðan þeir börðust. Og er nú það eitt liðið eftir er Hákoni jarli hafði
heiman fylgt, og dugir það ið besta. Jarlinn berst vel og viður mörg
frægðarverk, og kennir Haraldur konungur merkin er borin voru fyrir jarlinum og
vildi gjarna fá þau. Og því næst verður nú svo fast að jarlinum sótt að
merkismaðurinn fellur, og var þegar tekið merkið af konungs mönnum. Og þá flýr
jarlinn og það liðið er með honum var og halda í skóginn. Þá kvað Þjóðólfur
vísu: og nú mælti Hákon, er hann flýði, að konungsdóttir myndi hann laust þykja
á hafa haldið merkinu Magnúss konungs er hún hafði gefið honum. Haraldur
konungur rekur nú flóttann, og mæltu menn hans að Hákon hefði vart launað
jarldóminn Steinkeli konungi, og hann kynni eigi sjá efnitré sitt; myndi honum
vera ofrefli að berjast við konung sjálfan. Sumir kölluðu hann vaskan mann og
hafa drengliga barist. Konungur lét bera fyr sér merkin þegar er í hans vald
kómu og kallaði það mestan sigur er hann hafði þau fengið. Og er þeir riðu
skógargötu og þeim var minnst von hleypur maður of þvera götuna ór skóginum fram
og þrífur merkið annarri hendi af þeim er bar, en annarri hendi leggur hann þann
með spjóti. Hleypur þegar í skóginn öðrum megin götunnar, og hafa þeir ekki
hans, en hinn deyr er lagður var. Þá mælti Haraldur konungur: " Þar mun Hákon
verið hafa, og var þetta ekki margra manna að fara svo. Og er það víst að eigi
þyki mér honum minni sigur í þessi ferð en mér var í orrostunni, enda kann ég
eigi skaplyndi Ragnhildar frændkonu ef honum yrði auðvelt að komast yfir
rekkjustokkinn hennar ef hann hefði látið merkin, en nú munu þau sættast." Fara
þeir nú til skipanna, og var konungur á skipi og margt liðið, en sumt á landi,
og svo höfðu matsveinar eldstóar á landi. Og of kveldið, er þeir snæddu er á
landi voru, þá kom að þeim einn fátækur maður og bað matar og var alltötrugur,
en þeir gáfu honum. Hann spurði hvort konungur væri á landi eða á skipi. Þeir
sögðu að hann var á skipi. " Það væri skylt, góðir menn," segir hann," að ég
launaða yður þenna beina, en þar sé ég einn hlut til. Ég veit hvar þeir Hákon
jarl eru skammt á braut heðan með fá menn, og kann vera að konungur launaði mjög
vel ef þér fengið drepið hann eða handtekið, og mun ég segja yður leið þangað,
því að ég var þar áður fyrir litlu." Þeir fóru nú mjög margir og hlýddu fortölum
hans, en hann fer og er gangan hans heldur hrumlig. Fara nú í skóginn eftir
djúpri götu og dregst heldur undan, og vilja þeir aftur hverfa, en hann kvað þó
skammt til uns þeir myndu finna Hákon. Og því næst koma þeir að þar er tré mikið
liggur of þvera götuna, og fara þeir þar yfir og sjá þá menn nökkverja fyrir
sér. Honum verður seint inum fátækja að komast yfir tréið og biður þá sækja
eftir þeim mönnum er þeir sæi fyrir sek fram og kvað menn Hákonar það. Og er
þeir koma yfir tréið þá kastar sá af sér tötrunum og hleypur upp á tréið og
bregður sverði og höggur sem má, og hafa þeir þá fundið Hákon jarl. Þá drífa að
þeim menn, bæði ór skóginum og framan af götunni og sækja þá vopnum, en þeir
verjast og finna að eigi er svikalaust og vildu undan halda. Og er þeim mein að
trénu og verða flestir drepnir, en sumir komast til skipanna aftur við illan
leik og segja konungi of morgininn förna. En hann segir: " Þá fór jafnt sem
líkligt var. Eigi munu þér jafn ráðgir og Hákon, og fóru þér óvarliga og af
litlum álitum." Konungur var þar nökkverja stund, því að eigi mátti skipin brot
flytja fyrir ísum, og hljópu þeir upp jafnan konungs menn eftir strandhöggum, en
hvert sinni lágu eftir fimm eða tíu, svo var yrmt fyrir á landinu af umsátum
Hákonar. Það er nú því næst að Hákon kemur kvitt þeim til eyrna Haraldi konungi
og mönnum hans að Hákon jarl væri farinn til Svíþjóðar eftir liði miklu, og þeir
Steinkell konungur myndu þar koma skamms bragðs með her mikinn, en Sveinn
konungur muni koma utan í árósinn með skipaher. Og þessu trúir Haraldur
konungur, og taka nú og höggva ís fyr skipum sínum. Og er þeir voru að þá mælti:
" Engi dugir svo sem Koðránsbani." það mælti sá til Halls Ótryggssonar er vegið
hafði Koðrán Guðmundarson, en Hallur var þar með Haraldi konungi. Og þá hljóp að
Þormóður Einriðason og hjó Hall banahögg, því að hann stóst eigi er hrósað væri
víginu Koðráns. Þormóður var manni firnari en systrungur Guðmundar Eyjólfssonar,
föður Koðráns. Og er liðið þröngðist að og vildi drepa hann Þormóð þá brast
niður íssinn undir þeim, og varð þá mikið svarf og var við svað um að margt
manna myndi drukkna. Magnús, sonur Haralds konungs, veitti Þormóði og bað honum
griða og bauð sættir, því að Þormóður var á hans skipi. Og varð sæst á málið. Og
síðan fór Þormóður suður til Danmerkur og þaðan út í Grikkland og vildi á mála,
en konungur sagði hann vera of lítinn vexti til þess. Og einn dag er konungur sá
út of svalar nökkverjar sá hann að griðungur einn ákafamikill var leiddur á mót,
og hjó Þormóður af höfuð. Þá mælti konungur að hann myndi fleira stórt höggva en
naut eitt, og tók konungur þá við Þormóði, og gengur hann á mála og var þar. En
þeir Haraldur konungur flotuðu skipum sínum og fóru eftir ánni Elfi til sævar og
síðan heim norður í Nóreg við svo búið, og fellu nökkverir menn af Haraldi
konungi er þeir fóru ofan eftir ánni Elfi, því að Gautar skutu á þá. En Hákon
jarl þótti vera inn mesti rausnarmaður, og hét dóttir hans Sunnefa, en sonur hét
Hákon er átti dóttur Sveins konungs Úlfssonar, og var þeira son Eiríkur lamb
Danakonungur. Og lýkur nú hér að sinni frá Hákoni jarli og Haraldi konungi.
XLVII. KAPÍTULI Eitt sumar kom skip af Íslandi, og var þar á Sneglu-Halli. Hann
var norðlenskur að ætt. Honum var svo farið að hann var skáld og foryfldist
heldur fás í orðum sínum. Þeir kómu við Agðanes og heldu inn eftir firðinum, og
brunuðu í móti þeim langskip. Og stóð maður upp á drekanum, er fyrir fór, í
rauðum kyrtli og mælti: " Hver stýrir skipinu, eða hvar voru þér í vetur, eða
hvaðan ýttu þér, eða hvar kómu þér við land, eða hvar voru þér í nótt?" Halli
svarar: " Sigurður heitir stýrimaðurinn, en vér vorum í vetur á Íslandi, en
ýttum frá Gásum, en kómum við Hítrar og vorum í nótt við Agðanes." Maðurinn
mælti: " Sarð hann yður eigi þá Agði?" Halli svarar: " Eigi enna." Maðurinn
mælti: " Var þó nökkut til ráðs um?" " Já, herra," svarar Halli," beið hann að
betri manna, vænti þín þangað í kveld." Þar var Haraldur konungur er orðum
skipti við Halla. Nú koma þeir í bæinn, og fer Halli á fund konungs og kveður
hann,," og vildim vér, herra," segir hann," til yðar fara." Konungur svarar: "
Vant verður það útlendum mönnum, og ábyrgst þig sjálfur, en eigi spari ég mat
við þig." Nú fór Halli þangað og var með hirðinni. Þar var og Þjóðólfur skáld
með konungi og þótti vera nökkvað öfundsjúkur við þá menn er kvomu til
hirðarinnar. Og einn dag er Þjóðólfur gekk að stræti með konungi kómu þeir fyrir
loft nökkur og heyra deild manna og því næst áflog. Þar var skinnari og
járnsmiður. " Göngum braut heðan," segir konungur;" yrk nú, Þjóðólfur, of
deild." Hann mælti: " Óskylt er það, herra." " Ger sem ég mæli," segir
konungur," og er nökkverju meiri vandinn á en þú ætlar. Þú skalt gera af þeim
nökkvað aðra menn en þeir eru; lát annan vera Geirröð jötun en annan Þór." Hann
kvað vísu: Konungur mælti: " Þessi vísa er góð og vel ort. Og nú skaltu yrkja
aðra. Lát nú vera annan þeira Sigurð Fáfnisbana en annan Fáfni, en kenn þó hvorn
til sinnar iðnar." Hann kvað enn vísu: Konungur mælti: " Gott skáld ertu,
Þjóðólfur," , og gaf honum þegar eitt fingurgull. Og of kveldið var tíðrætt of
vísurnar, og segja þeir hirðmenn að Halli myndi eigi yrkja slíkar vísur. Hann
segir: " Eigi em ég jafn gott skáld sem Þjóðólfur, en þá mun mér first of fara
ef ég emk eigi við staddur." Sá maður var með Haraldi konungi er Túta hét,
frískur maður, og var þar til sýnis; hann var lágur sem dvergur og digur. Og
eitt kveld lét konungur hann taka vopn sín, brynjuna Emmu og hjálm og sverð, og
bað hann ganga fyrir hirðina í drykkjustofu, þá er menn sátu undir borðum. Kom
hann inn með þessum búnaði, og hlæja menn að honum og þótti maður undarligur. Þá
mælti konungur: " Sá maður er nú yrkir umb hann, þar sem hann stendr, skal
þiggja af mér kníf þenna og belti." það voru gersimar. Þá kvað maður vísu á
bekkinn, og var þar Halli: " Vel er þetta kveðið," segir konungur, og sendir
honum gjöfna. Þjóðólfi fannst fátt um. Nökkverju síðar gekk konungur að stræti
og hirðin með honum. Var þá Halli í förinni. Og er þeim voru minnstar vonir þá
hljóp hann Halli fram fyrir þá. Konungur mælti: " Hvert stillir þú, Halli?" Hann
svarar: " Hleypk fram að skyrkaupi." Konungur mælti: " Graut muntu gerva láta."
Halli svarar: " Ger matur es það, smjörvan." Hleypur síðan í garð einn af
strætinu og þar sem kona hafði uppi ketil og var í grautur. Hann tekur ofan
ketilinn og gengur út með og sest niður úti hjá loftinu og etur grautinn. Og er
konungur saknar hans í fylgðinni þá mælir hann: " Nú eru eigi góðs efni í. Nú er
hann Halli braut hlaupinn. Förum nú og leitum hans." Þeir skipa til síðan, og
voru sex hvorir, og finna hann síðan þar er hann sat og hóf grautinn. Þá mælti
konungur við hann styggliga: " Hvað skyldir þú fara utan af Íslandi til ríkra
manna og gerast svo að undrum?" " Ver eigi reiður, herra," svarar Halli;" þiggja
viljum vér fagnað er í hendur ber, og jafnan sé ég yður á kveldum ekki drepa
hendi við góðum sendingum." Konungur gekk í brot, en Halli stóð upp og kastar
niður katlinum og skall haddan. Þá kvað Halli þetta: Konungur er reiður Halla,
og þykir Þjóðólfi þetta hlægligt er Halli hefir til tekið. Og of kveldið lætur
konungur setja fyrir Halla grautartrog og biður hann ór eta. Halli lést eta
mundu graut og lét sér hann þykja megingóðan. Matast hann og hættir þá er honum
þykir fallið. Konungur biður hann eta enn. " Nei, herra," svarar Halli," það
geri eigi. Kost áttu að láta drepa mig ef þú vill, en eigi skal ég af þessu
hljóta bana." Og nú of kveldið lét konungur taka af borði sínu grís einn
steiktan og fær í hendur Tútu og mælti: " Fær þetta Halla," segir hann," og seg
honum að hann hafi ort vísu áður en þú kemur fyrir hann, og mæl það þá er þú
kemur á mitt gólfið, og ef eigi er þá ort sér hann bana sinn." Túta svarar: "
Herra, eigi vilda ég þetta gera." Konungur segir: " Góð þyki þér vísan. Muntu og
gerla heyra kunna." Síðan tók hann við grísinum og gekk á mitt gólf og mælti: "
Yrk vísu, skáld," segir hann," að boði konungs, og lát sem líf þitt liggi við."
Og er Túta kemur fyrir Halla þá réttir hann Halli hendur í móti grísinum og kvað
vísu: Þá mælti konungur: " Upp mun nú gefin sökin við þig, Halli," segir hann,"
og er allgóð vísa." Hann er nú með hirðinni vel haldinn. Og er kemur jólaaftann
gengur Halli fyrir konung og kveður hann. Konungur tók vel máli Halla. Þá mælti
Halli: " Herra, kvæði hefi ég ort of yður. Ég vilda að þér hlýddið." Konungur
mælti: " Hefir þú nökkvað kvæði fyr ort?" Hann svarar: " Ekki, herra." Konungur
mælti: " Það mun þá sumra manna mál að þú takist mikið í fang fyrsta sinni, slík
skáld sem of mig hafa ort, eða hvað sýnist þér ráð, Þjóðólfr?" Hann svarar: "
Ekki kann ég þér ráða ráðin, herra," segir hann;" hitt mun nær fara að ég kunna
ráða Halla heilræði." Konungur segir: " Hverru þau?" Þjóðólfur svarar: " At hann
ljúgi eigi að yður." Konungur mælti: " Hvað lýgur hann?" " Það þá, herra, að
hann hafi ekki kvæði ort, en ég ætla hann ort hafa." " Hvert er það?" spyr
konungur. Þjóðólfur svarar: " Það heita Kolluvísur er hann orti of kýr út á
Íslandi er hann gætti." Þá mælti konungur: " Er það satt, Halli, er hann segir?"
" Satt er það, herra," svarar Halli. Konungur mælti: " Hví sagðir þú það að þú
hefðir ekki kvæði ort fyr en of mik?" " Því, herra," svarar Halli," að ég vænti
að mönnum muni lítil kvæðismynd á því þykja ef það kvæmi á loft." " Kveð það
fyrst þá," segir konungur. Halli svarar: " Skemmta mun þá fleira skulu, herra."
" Hverju þá?" spyr konungur. " Kveða skal Þjóðólfur Sóftrogsvísur er hann orti
út á Íslandi." Konungur spyrr: " Hvernig er það kvæði?" Halli svarar: "
Þjóðólfur hafði það verk, er hann var heima, að hann bar út ösku með öðru
ungmenni og þótti til enkis annars fær, og varð þó að að hyggja að eigi væri
eldr, svo að mein yrði að." " Er það satt, Þjóðólfr?" spyr konungur. " Satt er
það, herra," svarar Þjóðólfur. Konungur mælti: " Hví hafðir þú svo óvirðiligt
verk?" " Það bar til, herra," svarar hann," að vér vorum mörg börnin, og tók ég
undir með þeim of verkið, og flýttak þeim svo til leika." " Heyra vil ég
hvorttveggja kvæðið," sagði konungur. Svo var nú gert að þeir kveða kvæðin. Og
er lokið var þá mælti konungur: " Hvorttveggja er kvæðið ófengiligt, og munu og
lítil verið hafa yrkisefnin, og það er þó enn fengminna, Þjóðólfur, er þú
ortir." Þá svarar Þjóðólfur: " Halli er orðhvass maður, en það væri honum eigi
óskyldra að kasta ekki ónýtum orðum á mig og hefna föður síns." Konungur mælti:
" Er það satt, Halli, að þú hefir eigi hefnt föður þíns?" " Satt er það, herra,"
svarar Halli. Konungur mælti: " Hví fórtu við það til Nóregs?" " Það bar til,
herra," svarar Halli," að ég var þá barn að aldri er hann var veginn, og tóku
frændur málið og sættust á fyrir mína hönd, en það nafn þykir ekki vel sama með
oss að heita griðníðingur." Konungur mælti: " Besta er ór þessu leyst, en það er
að er þú svarar engu, Þjóðólfur." Halli mælti: " Herra," segir hann," Þjóðólfur
má því um slíka hluti djarfliga ræða, því að öngan veit ég síns föður jafn
greypliga hefnt hafa." " Hvað er að merkjum of það," spyr konungur," að hann
hafi það miklu framar gert en aðrir menn?" " Það þá, herra," svarar Halli," að
Þjóðólfur hefir etið föðurbana sinn." Konungur mælti: " Hví megi svo vera?" "
Því, herra," svarar Halli," að Arnór faðir hans bjó fyr norðan land á Íslandi.
Hann var maður félítill og ógnógur sér of það er hann þyrfti, nema það að hann
átti margt barna, og hafði það hyski hans að mestum hluta er heraðsmenn fengu
honum. Og á einu hausti áttu heraðsmenn fund að of fátækja menn hver tillög vera
skyldu við þá, og var eigi annar fyr til nefndur en faðir Þjóðólfs, og varð einn
maður, herra, svo stórlátur að hann gaf kálf sumargamlan. Fór hann síðan eftir
kálfinum og þótti það mest nauðsyn að sækja þangað fyrst til beinann er mestur
var. Fer hann heim síðan og leiðir eftir sér kálfinn og hefir á honum taug langa
og ramliga, og var eygð taugin sem snara, og hafði hann þeim endanum smeygt á
háls sér, en helt síðan höndunum of taugna. Og er hann kom að garðinum þá var
hann utan eigi allhár, en fyr innan garðinn var gröftur djúpur. Og er hann steig
á garðinn og lætur sígast af inn þá verður hæra en hann myndi vara, og tóku eigi
niður fæturnir hans, en kálfrinn braust öðrum megin garðsins. Þá hefir hann eigi
gát að smeygja tauginni af hálsi sér, og fekk hann af því bana. Og er börnin sá
það hljópu þau til og drógu heim kálfinn, og ætla ég það, herra," segir Halli,"
að Þjóðólfur snæddi þann kálf að sínum hluta." Konungur mælti: " Það myndi jafnt
hæfiliga." Þjóðólfur hleypur nú upp og vildi höggva til Halla, og varð hann
stöðvaður. Þá mælti konungur: " Ég skal sætta ykkur, að hvorigum ykkrum skal
hlýða að gera öðrum mein, og þú vaktir þetta mál, Þjóðólfur, fyrri, og var þér
það óskylt." Er þetta nú kyrrt, og færir Halli kvæðið. Er það gott og vel ort,
og er Haraldur konungur vel til Halla. Það er sagt að von er til konungs Einars
flugu, og var þá vingan þeira góð, þó að það léki nökkvað á ýmsu. Hann hafði þá
finnför af konungs hendi. Og áður en hann kvæmi ræddi hirðmaður einn um, svo að
Halli heyrði, að Einar væri mikill höfðingi og ójafnaðarmaður, og hann bætti
öngum sína frændr, þó að hann dræpi. Þá segir Halli: " Meiri von að hann bæti
mér minn frænda ef ég kref hann." Svaraði hirðmaður, kvað hann eigi bæta mundu
og lét hann engan mann bættan hafa. Þar til þreyttu þeir þetta mál er þeir
veðjuðu of; lagði hirðmaður við gullhring en Halli höfuð sitt. Og nú kom Einar
til konungs, og setur konungur hann ið næsta sér, og var það eftir inn átta dag
er Einar kom. Og eitt kveld er þeir drukku eftir borð spurði konungur hversu til
hefði tekist of finnferðina. Hann svarar: " Næstum, herra, er vér vorum norður
þá hittum vér Íslandsfar eitt, og bárum vér á hendur þeim að þeir myndu kaup
hafa átt við Finna fyrir vort leyfi fram. Og er þeir vildu verja málið fannst á
orðum þeira að þeir myndu eigi skírir til lykta og lögðum að þeim síðan, en þeir
vörðu sig. Og eigi léttum vér fyr en þeir urðu sóttir. Einn maður var sá þar er
miklu varðist best, og seint myndi sótt verða ef slíkir væri margir." Þá gekk
Halli til rúmsins og var hljóður, og spyr hirðmaður hvað honum væri að ógleði.
Hann lét sök til þess vera: " Ek hefi spurt dráp frænda míns er þeir Einar fluga
hafa drepið. Kann vera að nú gefi til að leita eftir bótunum við hann."
Hirðmaðurinn segir: " Það vilda ég að þú ræddir ekki umb, og sé kyr veðjun
þessi." Halli lést eftir mundu leita. " Þitt ráð er það," segir hirðmaðurinn. Og
of morgininn gekk Halli fyrir Einar og mælti: " Ér sögðuð tíðendi ið fyrra
kveldið, þau er mig tóku henda, í aftaki frænda míns. Vilda ég vita ef þér
vildið nökkverju bæta." Einar svarar: " Hefir þú eigi heyrt það að ég bæti engan
mann? Sé ég þess ekki á þér að þú þiggir bætur af oss heldur en aðrir menn, og
þykir öðrum þegar skylt er einum er bætt." Halli mælti: " Þér meguð verja til
eigi meira en yður sé eigi skaði í, en mér þó huggan við að taka." Einar bað
hann braut fara og ræða það ekki lengur. Og svo var at hann gekk til rúms síns.
Spyr hirðmaðurinn ef hann vildi nökkverju bæta honum. Halli kvað eigi það vera.
Hirðmaðrinn mælti: " Það vissa ég áður," segir hann;" látum lausa enn veðjunna,
og vek eigi til oftar." Halli svarar: " Til skal enn vekja öðru sinni." Og of
morgininn hittir Halli Einar og ræðir þá enn sama mál: " Vil ég enn vita," segir
hann," ef þér vilið bæta mér frænda minn." Einar svarar: " Seinþreyttur ertu, og
ef þú dregst eigi braut muntu vera drepinn." Hann gekk til rúmsins. Hirðmaður
mælti: " Hversu gekk nú eftirleitun við Einar?" Halli svarar að nú var heitun
fyrir bætur. " Þess varði mig jafnt," segir hann," og vil ég enn gefa þér upp
veðjunna og vekir þú eigi til oftar." Þá svarar Halli: " Vel fer þér," segir
hann," en ræða skal málið ið þriðja sinn; þá þyki mér reynt til fulls." Og nú
gekk Halli fyrir konung og kvaddi hann. " Heill, herra," segir hann. " Vel
kominn, Halli," segir konungur," eða hvað viltu?" " Herra," segir Halli," ek vil
segja þér draum minn; þú ert maður draumspakur. Ég þóttist vera allur annar
maður en ég emk; þóttist vera Þorleifur skáld, en Einar fluga þótti mér vera
Hákon jarl, og þóttist ég níða hann, og munda ég sumt í er ég vaknaða," , og
þokar þá frá hásætinu og umlar við fyrir munni sér, svo að eigi nam orðaskilin,
en allir heyrðu að hann muðlaði nökkvað. Þá mælti konungur: " Ger svo vel,
Einar, sem ég bið; bæt honum nökkverju. Hann svífst enkis, og er þér verri einn
kviðlingur ef eftir verður munaður, sem hætt er ef upp kemur að eigi falli
niður, slíkur maður sem þú ert; því að mit megum sjá hverja setning hann hefir
á, og er þetta engi draumur er hann sagði, því að þetta mun hann enda. Og eru
dæmi til þess að níðið hefir bitið enn ríkari menn en þú ert, og mun það aldri
niður falla meðan Norðrlönd eru byggð. Ger þetta nú fyrir mínar sakar." Einar
svarar: " Þér skuluð ráða, herra," segir hann;" taki hann af féhirði mínum þrjár
merkur silfrs; hann mun greiða honum." Þá mælti Halli: " Haf þökk fyrir, og gest
mér nú vel að," , hittir féhirðinn og segir honum. Hann lét að þar væri fjórar
merkur í sjóði saman. " Þrjár skal ég hafa þó," segir Halli. Og nú vega þeir
Halli þrjár merkur jafnt, svo að ekki er um fram, því að hann vill svo. Og eftir
það gengur fyrir Einar og segir honum að hann hefir þá féið. " Hvort hafðir þú
það sem í sjóðnum var?" spyr Einar. " Eigi var það," svarar Halli;" annan veg
muntu verða að fá mér banasökina en ég gerist þjófur á fé þínu; og sá ég bragð
þitt þetta, og munu við nú skilja." En það hafði Einar hugað honum jafnt sem
hann sagði; og þó var nú kyrrt. Gengur Halli nú til rúmsins. Þá mælti hirðmaðr:
" Nú áttu veðféið." " Sjálfur skaltu hafa fé þitt," segir Halli;" þú hafðir
drengliga af við mig um málið, og ekki gekk mér annað til þrætunnar við þig fyr
öndurðu en reyna hvort ég næða fénu af Einari eða eigi. Og aldri átta ég skylt
við mann þenna, svo að ég vita, og öngan þann er Einar drap." Nú fer Einar brot
síðan frá hirðinni. Eftir það bað Halli leyfis að konungur leyfði honum að fara
til Danmerkur suður of sumarið. Konungur lést mundu leyfa honum ef hann kvæmi
brátt aftur, og bað hann fara varliga fyrir þær sakir að hann lést vita að Einar
fluga myndi illan hug á honum hafa ef þeir fyndist; lét að fás staðar hefði
þannig til skipst sem með þeim að Einar bætti fé fyrir víg, og kvað hann illa
mundu við una. Nú fer Halli of sumarið til Danmerkur og er þar með einum ríkjum
manni. Og eitt sinn er þing er fjölmennt þá fer Halli til þingsins með
höfðingjanum. Og er menn mæltu þar málum sínum þá varð þar háreysti mikið. Þá
mælti höfðinginn: " Sá væri ráðleitinn maður er ráð hitti til að gera svo að
lýður þessi þagnaði allur." Þá segir Halli: " Ég fæ það gert að allir menn munu
hér þagna." " Nei," segir höfðinginn," það mun vera eigi." Og loksins setja þeir
veð; leggur höfðinginn við gullhring en Halli höfuð sitt. Og annan dag er þeir
koma á þingið þá er þar eigi minni gnýr en fyr og hlamm og óp og hvers kyns
skvol og kliður. Og þá er minnst varir sprettur hann Halli upp og mælti hátt: "
Hlýði allir menn, mér er mikil máls þörf. Ég skal kæra of óðindælu mína sjálfs.
Mér er horfin hein og hein, nál og skreppa og allt skjóðuskrúð, það er betra er
að hafa en missa." Síðan varð hljótt og tvist, því að sumir ætla að maðurinn sé
ær orðinn, og sumir hugðu að hann myndi þá tala örendið og var forvitni á að
heyra; þóttu þannig orðatiltök hans í fyrstunni nökkvað breytilig. En Halli sest
nú niður, þykist nú á leið því hafa komið er hann hafði mælt að menn gáfu hljóð.
Nú fara menn af þinginu, og fær Halli veðféið og kemst á brot á laun. Síðan fór
hann til Englands og ætlaði þaðan til Nóregs. Og er þeir voru búnir er til
Nóregs ætluðu fer Halli á fund konungs og lést ort hafa um hann kvæði. En þar
var sá maður fyrir með konungi er Rauður hét og var skáld. Og þá er lokið var
kvæðinu spyr konungur Rauð hvernig væri kvæðið, en hann kvað vel vera. Þá bauð
konungur Halla með sér að vera, og nemi menn kvæðið. " Eigi má svo vera, herra,"
segir Halli;" ek hefi búið ferð mína í brot, og má ég nú öngva dvöl hér eiga."
Þá mælti konungur: " Eftir því munu þá verða hallkvæmlig laun kvæðisins sem vér
njótum þess. Sestu nú niður, og mun ég láta hella silfri í höfuð þér, og haf það
síðan er í hárinu loðir." Hann lést þá verða að ganga á braut líttað fyrir
nauðsynja sakir. Og svo gerir hann og fekk sér tjöru og bar í höfuð sér og
skrýfði hárinu sem mest, og gekk þegar aftur í stofuna og settist niður og kvað
sér títt of ferðina. Konungur lét þá það gera er hann hét, að hellt var silfrinu
í höfuð honum, og loddi þar nú í góður fengur fjár. En kvæði þetta var endilausa
ein, og kvað hann það fram af munni sér. Fór Halli síðan til skips. En þá höfðu
þar ráðist til Suðrmenn margir með þungavarnað, og fekk hann nú eigi farið, en
þó létu stýrimenn sem þeir vildi gjarna við honum taka ef hann sæi nökkur efni í
að koma Suðrmönnum á brot, og var stýrimaður vel til Halla. Og nótt eina lét
Halli illa í svefni, og var hann vakiður, og spurðu þeir hvað hann dreymdi. Hann
svarar og kvað sér þess meiri von þykja að þeim færist þungt; segir að honum
þótti maður koma að sér ógurligur og kveða þetta: Eigi þótti vísan allóþesslig
að þeim myndi óslétt farast, og varð ógurligt fyrir augum að koma í þann háska,
og báru margir fé sitt af skipinu og réðust brot í frá. En Halli gengur á skip
þetta, og ferst þeim besta, og kómu við Nóreg, og fer Halli síðan á fund
konungs, og var hann nú þar of hríð með konungi. XLVIII. KAPÍTULI Nú og eitt
sumar, þá er Haraldur konungur fór fyr land fram skipaliði, sjá þeir mann einn á
báti fyrir sér og dró fiska. Konungur var kátur og mælti til fiskimannsins þá er
skipið renndi hjá fram: " Kanntu nökkvað yrkja?" " Ekki, herra," svarar hann. "
Nei," segir konungur," yrk nú til mín." Sá segir: " Þá munu þér yrkja í móti." "
Það mun ég gera," svarar konungur. Fiskikarlinn kvað vísu: Konungur mælti: "
Hefir þú verið með ríkjum mönnum eða í orrostum?" Hann svarar: " Meiri von þyki
mér, herra, að ég hafa verið með ríkjum mönnum. Yrkið nú vísu í móti, herra."
Konungur kvað vísu: Þá mælti konungur: " Nú skaltu yrkja, Þjóðólfur," segir
hann. Þjóðólfur kvað vísu: Konungur mælti: " Heyr, þjóðskáld, kvattu svo: gröm,
skömm? Ekki er það jafn hátt. Hrömm, skömm, það væri jafn hátt og er þó
mállausa. Og fleira hefir þú betur ort." Þjóðólfur reiddist og bað þann yrkja er
betur kunni. Þá mælti konungur til fiskimanns: " Yrk nú vísu." Hann svarar: "
Þér skuluð ráða, en vant er nú að yrkja eftir er Þjóðólfur kvað áður og þér
fyrst að upphafi." " Þigg gull þetta," segir hann,, og rétti til hans,," og kveð
nú vísu." Hann tók við gullinu og kvað vísu: Konungur mælti: " Þjóðólfur, yrk nú
í móti." En Þjóðólfur lést eigi mundu yrkja. " Bæði er," segir konungur,"
Þjóðólfur, að þú yrkir vel, enda ertu vandlátur um." Þá kvað konungur vísu: Þá
kvað fiskimaðurinn vísu að boði konungs: Konungur mælti: " Þessi er best
fjórðungalokum af þínum vísum, og það ætlaðir þú að ég mynda kunna göngin að
bardaganum. Og ef þú ert félauss maður og átt vandræði þá kom þú til vor, og mun
ég gefa þér fé." " Herra," segir hann," ekki á ég vandræði. Gerða ég þetta mér
til gamans. Ég var með Óláfi konungi bræður þínum á Stiklarstöðum, og heiti ég
Þorgils." Kastaði síðan fiskikuflinum, og var hann inn vaskligsti maður og fór
síðan með konungi. XLIX. KAPÍTULI Svo barst að eitt sinn að Haraldur konungur
kom þar er þeir höfðu barist, Tryggvi Óláfsson Tryggvasonar og Sveinn Álfífuson.
Gekk konungur á land að skemmta sér og hitti þar einn mann er verið hafði með
Tryggva, ástvinur hans. Sá maður gerðist hugsjúkur mjög er hann sá konung.
Haraldur fann það og spurði hví sætti,," ég þykist þér aldrigi angur hafa gert
eða mein." " Satt er það, herra," segir hann," en ávallt bregður mér við er ég
sék tígna menn." Konungur spyr hví það gegndi. Hann svarar: " Í þessum stað
vorum vér hinsta sinni með Tryggva konungi." Segir nú síðan konungi glöggliga
frá atburðum of orrostuna, eða hve hörmuliga hann lést hyggja í að Tryggvi
konungur myndi látist hafa, kvast hyggja að hann myndi myrður verið hafa af
búanda einum,," og býr sá enn hér," segir hann," er ég hygg að valdið hafi."
Konungur mælti: " Eigi kynligt að margt illt gengi yfir í þeiri öld er slík verk
voru ger, og vera kann það," segir hann," að nökkur ættarsvipur væri með okkur
Tryggva konungi." Lét síðan taka búandann og neyða til sagna, og gekk hann við
loksins. En eftir það lét konungur festa hann upp á gálga og hreinsaði svo
landið, en hefndi konungs, og hefir þann mann með sér er í hörmunum var. L.
KAPÍTULI Þá er Gissur Ísleifsson kom á fund Haralds konungs var rætt um að hann
væri merkiligur maður. Þá sagði Haraldur konungur: " Svo er það sem þér segið,
en þar má gera vel af þrjá menn. Hann má vera víkingahöfðingi, og er hann vel
til þess fenginn. Þá má hann og vera konungur af sínu skaplyndi og er vel
fengið. Með þriðja hætti má hann vera byskup, og það mun hann helst hljóta og
mun vera inn mesti ágætismaður." LI. KAPÍTULI Þá er utan kom af Íslandi Stúfur
inn blindi, sonur Þórðar kattar er Snorri goði fóstraði. Þórður, faðir Stúfs,
var sonur Þórðar Glúmssonar Geirasonar og Guðrúnar Ósvífrsdóttur. Stúfur var
blindur og vitur maður, skáld gott. Hann kom utan til Nóregs á dögum Haralds
konungs Sigurðarsonar og tók sér vist með einum góðum búanda á Upplöndum, og var
búandi vel til hans. Og einn dag er menn voru úti staddir þá sá þeir menn fara
að bænum marga og riðu og voru búnir skrautliga. Þá mælti búandi: " Eigi veit ég
glöggt að hví þetta fer. Ég veið ekki vonir konungs, en mér þætti því eigi
ólíkast lið þetta." Váru nú á verði, og riðu menn að bænum, og eigu þeir þar
konungi að fagna. Og er þeir konungur hittast þá mælti búandi: " Beinleiki mun
verða, herra, eigi makliga til yðar ger." Konungur svarar: " Það mun þér nú
óvant gert. Vér förum örenda vorra um land, og skulu mínir menn sjálfir geyma
hesta sinna, en ég mun ganga inn." Konungur var kátur, og fylgir búandi honum
inn til sætis. Þá mælti konungur: " Gakk nú þangað, búandi," segir hann," er þú
vilt, og ger allt í dælleikum við oss." " Þess mun nú neyta verða," svarar
búandi. Gengur hann í brot, en konungur leit á bekkina og getur að líta að maður
einn mikill sat útar á bekkinn og spurði hver sá væri. " Ég heiti Stúfur,"
svarar hann. Konungur mælti: " Þó varð ónafnligt, eða hvers sonur ertu?" Hann
svarar: " Ég emk Kattar sonur." " Allt fer nú að einu," segir konungur," eða
hvor er sá kötturinn?" " Gettu til, konungur," segir Stúfur og skellir nú upp og
hlær. " Hví hlóttu nú?" spyr konungur. Stúfur svarar: " Gettu til." Konungur
mælti: " Vant er mér það að geta í skap þér. En þess get ég fyrst að þú sért
maður íslenskur, en þá get ég þess næst að þú myndir að því hlæja og hugsa hvar
sú væri gylturin er faðir minn var við kenndur." Stúfur svarar: " Rétt getur þú,
herra." Þá mælti Haraldur konungur: " Sittu innar meir á bekkinn og tölumst
við." Hann gerir svo, og þykir konungi gott við hann að tala. Kemr nú búandi og
segir að konungur mun daufligt eiga. " Það er eigi," segir konungur," því að
þessi veturgestur þinn skemmtir mér vel, og hann skal sitja fyr ádrykkju minni í
kveld." " Slíku skulu þér ráða, herra," svarar bóndi. Er nú svo gert, og á
konungur mjög ræður við Stúf, og fann konungur að Stúfur mun vera vitur maður,
þótt hann sé blindur. Og er menn gengu að sofa þá biður konungur að Stúfur sé í
því húsi sem hann sefur og skemmti honum. Og svo gerir hann og kvað fyrst flokk
einn. Og er lokið var þá mælti konungur: " Kveð þú enn." Og þá lætur hann fara
svo nökkverja tíu flokka eða meir. Konungur mælti: " Kanntu nökkut meira að
kveða en flokkana, eða hver hefir ort?" Stúfur svarar: " Eigi kann ég drápur
færi en ég hefi flokkana ort, þá sem nú kvað ég, eða þykir yður, herra, nökkur
skáldskapur í þessum kvæðum?" " Já," sagði konungur," þau eru víst vel ort, og
skáld mun sá kallaður er kvæðin hefir ort, hvar sem þau eru fram flutt, þar sem
menn kunnu skilja, og muntu vera fræðimaður mikill. En sofa munu vér nú fyrst."
Og um morguninn er þeir bjoggust þá mælti Stúfur: " Muntu veita mér það er ég
bið þig, konungur?" Haraldur konungur svarar: " Lát heyra." " Heit þú mér áður
en ég segi þér," segir Stúfur. " Ekki em því mjög vanur," svarar konungur," þó
að mér sé vandameiri menn en svo sem þú ert, en þó fyrir gaman þitt og skemmtan
þá munum vér til þess hætta." Stúfur mælti: " Þannig stenst af of ferð mína að
ég skal fara austur í Vík að heimta dánarfé nökkur, og vilda ég að þú fengir mér
bréf þitt og innsigli að ég næða fénu." " Það vil ég gera að vísu," segir
konungur. Þá mælti Stúfur: " Muntu veita mér það er ég bið þik?" Konungur mælti:
" Hvað er það?" " Heittu mér áður en ég segja." Konungur mælti: " Kynligur maður
ertu," segir hann," og engi hefir þannig fyr málum breytt við mig, en þó skal
enn til þess hætta." Stúfur mælti: " Ég vilda yrkja of þig kvæði." Konungur
segir: " Líkligt þyki mér að þitt kvæði mun gott vera, og vil ég það leyfa þér."
Stúfur mælti: " Muntu veita mér það er ég bið þik?" Konungur mælti: " Hvers
viltu nú biðja?" " Heit þú áður, konungur," segir Stúfur," en ég segja." " Nú
mun ég það eigi gera," segir konungur," og hefir nú ýrið lengi þannig farið, og
seg mér nú." Stúfur mælti: " Ég vilda gerast hirðmaður þinn." Konungur mælti: "
Nú er það vel er ég hét þér eigi, því að þar við verð ég að hafa ráð hirðmanna.
Kom til mín er ég kem til bæjarins." Og nú skiljast þeir, og greiddist Stúfi vel
féið, sem orð konungs kvomu til. Og sækir Stúfur síðan á konungs fund, og tók
konungur vel við honum og tjár mál hans. Og að samþykki allra hirðmanna verður
Stúfur handgenginn konungi. Hann hefir orta erfidrápu um hann, og er sú kölluð
Stúfsdrápa. Og er hann nú með konungi. LII. KAPÍTULI Eitt sumar kom af Íslandi
Oddr, sonur Ófeigs Skíðasonar, og kom norður við Finnmörk og var þar of
veturinn. Þá var Haraldur konungur yfir Nóregi. Og er þeir sigldu norðan of
vorið þá mælti Oddur við skipverja sína: " Ferð þessi er með nökkurri ábyrgð,"
segir hann," því að hingað á engi maður kaupferð að hafa nema með konungs leyfi
eða sýslumanns. Er sá nú og maðurinn til fenginn að heimta finnskattinn og hafa
þar yfirsókn er ekki þykir væginn, sem er Einar fluga. Vil ég nú vita hve mikið
þér hafið að gert of kaup við Finnana." En þeir duldu að þeir hefði keypt. Og nú
er þeir fara norðan og sigla fyr Þjóttu, þá sjá þeir að langskip brunar fram
undan eyjunni og til þeira. Var þar Einar. Og er þeir sá þetta þá bað Oddur menn
við búast og varast að eigi fyndist með þeim finnskatturinn," og ef það er eigi
alltrútt, sem mig grunar, er þér munið keypt hafa við Finna, látum nú þá koma fé
það í einn stað allt ef rannsakað verður skipið." Og nú reynist það sem Oddur
gat, og bera fram hver það er keypt hafði og fela síðan, þannig sem Oddi sýnist
ráðligast, og höfðu lokið starfi þessu áður en Einar kemur að þeim. Nú leggja
þeir snekkjuna fram hjá skipinu, og var á byr léttur sá og þróaðist heldur í
hverri og óx. Oddur kvaddi Einar, því að þeir kunnust, og mælti hann Einarr: "
Kunnigur ertu, Oddr," segir hann," að því er vel samir, en þér hafið verið í
vetur með Finnum, og má það vera að aðrir menn þínir hafi eigi jafn vel við séð
að kaupa við Finna, en oss er það ofboð í hendur fengið af konungi, og viljum
vér rannsaka skipið yðart." Oddur svarar og kvað heimilt skyldu að líta yfir
varnaðinn, og lúka menn upp kistur sínar. Ganga þeir Einar á skipið upp og leita
og finna ekki af finnskattinum. Þá mælti Einarr: " Heldur hafa þessir menn meir
við séð en ég hugða. Ætla ég nú varliga mega rjúfa búlkann, því að veðrið vex,
og mun hitt ráð að vér farim á vort skip." Þá mælti maður er sat á búlka: " Sjá
skaltu áður bagga þenna er ég hefi, yfir hverju hann búi." Tekur til og leysir,
en Einar bíður, og er þar ál löng um baggann og torsótt að leysa, og er hann
lengi að. Einar biður hann leysa skjótt. Hann kvað svo vera skyldu og tekur þar
ór annan bagga og leysir, og eru þar um margar álar, og fatrast mjög fyrir
honum. Þá mælti Einarr: " Sein gerir þú málin," segir hann og bíður þó enn, ef
nökkvað megi það finnast í hans böggum er honum væri til sakagiftar. Og því næst
kemur upp inn þriði bagginn, og er hann fekk þar til raufað þá var þar ekki í
nema tötrar einir og það er engu var nýtt. Þá mælti hann Einarr: " Allra manna
armastr," segir hann;" hefir þú dvalið oss svo og gabbað að eyin er vötnuð." Fer
nú síðan á skip sitt, því að byrrinn þróaðist, og máttu þeir eigi við haldast
kaupskipið. Skiljast nú við svo búið. Þá mælti Oddr: " Nú höfum vér sett undan
ágangi Einars flugu, en þar þætti mér oss nú máldeili á að vér hittim eigi
konung." Einar sendir þegar orð konungi og lætur hann vita hvað títt er. Og nú
er þeir koma suður við Mjölu þá bar þar svo til að Haraldur konungur var þar
fyrir, og sjá þeir kaupskipið. Og nú með því er konungi var komin fréttin áður
þá mælti hann er þeir sá skipið: " Nú kann vera," segir hann," að mjög vel beri
til; þetta mun vera skipið Odds, og er eigi óskapligt að við finnimst, og
sjaldan hefir Einar svo vaðboginn farið sem fyr þeim Oddi." Konungur var reiður.
Þeir Oddur leggja nú að eyjunni, og meta þeir konungur eigi muninn, fara þegar á
fund þeira Odds, og fagnar hann vel konungi. En konungur svarar fá og heldur
reiðuliga og kvað Odd ómakliga við sig búa, lést jafnan hafa tekið við honum með
sæmd, en kvað hann nú hafa farið og keypt við Finna að óleyfi sínu. Oddur segir:
" Fegnir myndim vér, herra, því," segir hann," að hafa sunnar tekið land en
Finnmörk, en hinu mátta ég heldur ráða að kaupa ekki að óleyfi yðru." Konungur
mælti: " Þess get ég," segir hann," að vera myndu sakar til þó að þér værið
allir upp festir og hengðir við ið hæsta tré; og þó að þú sjálfur sér þessa eigi
valdur þá líst mér þó þannig að eins á menn þína að þeir munu eigi sparað hafa
að kaupa ólofað, og viljum vér rannsaka yður." " Það skal heimilt, herra,"
svarar Oddur. Var nú svo gert, og finna þeir ekki. Þorsteinn hét maður, frændi
Þóris hunds. Hann var ungur maður og vænn, vinur Odds góður, og var þá með
konungi. Hann Þorsteinn dvelst eftir á skipinu þá er þeir konungur gengu í brot
og bregður síðan Oddi á mál leyniliga og spyr hvort þeir voru nökkurs af valdir
um þetta mál og lét að konungur væri reiður og myndi mjög vera eftir leitað við
þá. " Það ætla ég að eigi beri skírt af oss of málið. Tóku þeir það í fyrstu með
sínu einræði, svo að ég bannaða, en nú hefi ég þó síðan ráð til gefið með þeim
að leynast mætti." " Hvar er nú komið féið?" spyr Þorsteinn. Oddur segir honum
að allt var í húðfati einu. Þorsteinn mælti: " Hér mun konungur enn koma og
rannsaka, en það sama húðfað skaltu taka og leggja undir konung og búa þar
hásæti á ofan. Mun hann þess síst vara, að því er ég get, að undir honum sjálfum
muni vera það er hann leitar, en þó er það allt með mikilli hættu." Fer
Þorsteinn síðan í brot, en Oddur gerir sem hann lagði til ráð. Kom konungur þar
litlu síðar og settist í rúm það eða sæti er var honum búið, en konungs menn
leita fjárins, bæði í kistum og hvetvetna var upp brotið það er vænast þótti til
vera að þeir hefði fólgið, og fannst ekki. Konungur mælti: " Eigi má ég þetta
skilja, því að ekki er þar á móti að féið er hér á skipinu, það er vér leitum."
Oddur svarar: " Það er fornt mál, herra, að oft verður villur sá er geta skal."
Konungur gengur nú í brot og menn hans, en Þorsteinn dvelst enn eftir á skipinu
og mælti við Odd: " Eigi mun þetta bragð lengur duga, og mun konungur sjá þetta
af stundu, og seint mun hann af láta hyggjast um leitina; svo skulu þér til
ætla. Nú skulu þér láta féið koma í seglið, og færið lítt seglið upp við tréið,
og allt mun nú upp brotið á skipinu, bæði búlki og annað." Svo gera þeir Oddur
sem Þorsteinn mælti, og fer hann á braut. Og er hann kom eftir þeim konungi þá
spyr konungur hví hann dveldist eftir. " Nauðsyn átta ég til, herra," svarar
hann;" ek varð að gera að hosu minni." Konungur varð fár um. Og litlu síðar
kömur konungur á skip Odds og mælti: " Það kann," segir hann," að þér búið sætið
mitt með finnskattinum, og skal þar nú fyrst leita og hvervetna um skipið, og
svo mikið sem oss verður fyrir þá skulu þér því harðara niður koma." Og er nú
leitað þar sem í hug kömr, og finnst eigi. Gengur konungur á land, en Þorsteinn
hvimar eftir nökkut svo og mælti við Odd: " Eigi mun þetta enn lengi hlýða, og
dugir nú ekki annað en flytja af skipinu og flytið fyr nesið fram, en ég mun
ganga aðra leið heim en konungur. Þá mun hann síður vita að ég hafa dvalist
eftir. Og í kveld, þá er dagur er undir, vindið þá upp akkerin, og tak nú til
farsnilli þinnar, Oddr, því að svo mun konungur yður nær leggja elligar að eigi
rekist þér undan. Miklu er hann maður ráðgari og þrári á það er honum leggst í
lund." Oddur kvað Þorsteini mjög vandlaunað lið það er hann veitti þeim.
Skiljast þeir; fer Þorsteinn á brot, en þeir Oddur gera sem hann mælti, eru í
starfi um nóttina. Og um morguninn kom konungur og lét nú leita í seglinu og
fannst eigi, og grunaði konung eftir jafnan hvar þeir myndi fólgið hafa. Oddur
mælti: " Herra, nú máttu eigi gruna oss, því að hver leppur er upp brotinn á
voru skipi." Konungur svarar, lét að eigi myndi sú raun á verða sem hann segir,
og kvað enga slíkt hafa að sér fært. Máttu þeir ekki festa orð á konungi, svo
var hann reiður. Og líður af dagurinn. Og er náttar flytja þeir aftur féið á
skip sitt og búast um. Og í óttu kömur á byr, og hóf þá frá landi. Konungur
vaknar snimma og mælti: " Nú þykist ég vita og sjá allt ráð þeira eftir, og munu
fleiri hafa hlut í átt en þeir einir. Og vættir mig að nú finnim vér á skipinu
það sem vér leitum, en eigi kunna ég að gefa þeim banasök meðan mér var get til.
Skulu vér nú fara og leita." Og er þeir koma ór tjöldum og litast um þá sjá þeir
segl þeira Odds útarliga við eyjar. Og þá mælti konungur: " Þar mun nú skilja
með oss Oddi að sinni. En þú, Þorsteinn, kannt vel fylgja þínum vinum, og meira
virðir þú nú þá Odd en mig, og kann vera að segist í ætt þína um svikin."
Þorsteinn svarar: " Ekki eru þetta svik, herra, þótt þú drepir eigi Odd, er
verið hefir vinur þinn góður, og marga aðra menn um getsök, og þyki mér það
trúleikur við þig að firra yður slíkri óhæfu." Þeir Oddur létu í haf og höfðu
góða byri. Þá mælti Oddur við háseta sína: " Nú skal segja yður hversu farið
hefir og hvað mér gekk til hverskis. Ég bað yður eigi meira kaupa að Finnum en
leyft var, en þér fenguð eigi við sét. Og er svo var komið og vér hittum Einar
þá mælta ég því að þér skylduð bjóða honum sæmiliga, en gera þó langmælt við
hann og fá margt til faturs að ég vissa að þér voruð sakbitnir. Bað ég því sigla
meðan hann dvaldist að þannug mátti skjótast skilja með oss. Og þá fyrst er
konungi var sagt að séð var skipið þá spurði hann hvort það myndi vort skip, en
Þorsteinn, vinur vor, svaraði og kvað menn þar draga fiska. " Góð veiður," sagði
konungur," veit sá er sig kann, og mun sú veiður undir mér." Nú höfum vér þó
haldið veiðinni og komist á brot, og er það mjög Þorsteini að launa." Oddur
kömur út higað og fer til bús síns. Sá maður var þá í förum er Hárekur hét,
frændi Þorsteins, og kom í Miðfjörð. Þá var hér illa ært, en Oddur bauð honum
til sín og sendir utan með honum stóðhross góð, rauð að lit og hvít mönin á, til
handa Þorsteini og kvað hann verið hafa sinn fjörgjafa. Hárekur fer utan um
sumarið og hittir Þorstein, var hann þá enn með konungi, og færir honum hrossin
og kvað Odd hafa sent honum. Þorsteinn segir: " Þetta er mér mest ólið, því að
nú myndi yfir hylmast elligar, en nú mun eigi leynast mega, og er nú nakkvað
vandráðið." Þorsteinn sýnir nú konungi hrossin og kvað Odd hafa sent honum að
gjöf. Konungur segir: " Ekki var ég gjafanna verður frá Oddi, og hefir hann þér
sent en eigi mér, og þú skalt hafa," , og biður drepa hann. En menn voru þess
ófúsir, og rést Þorsteinn brot frá hirðinni og var í öngri konungs vingan. LIII.
KAPÍTULI Á inu tvítjánda ári ríkis Haralds konungs Sigurðarsonar andaðist
Játvarður konungur góði vestur í Englandi inn fimmta dag jóla, og sjöunda dag
jólanna tóku Englismenn til konungs Harald Goðinason og Gyðu, dóttur Þorgils
sprakaleggs, systur Úlfs jarls. Haraldur var vígður til konungs í Lundúnum í
Pálskirkju inn átta dag jólanna. Játvarður konungur hafði átta Gyðu
Goðinadóttur, systur Haralds konungs. Játvarður andaðist barnlauss, og hvarf þá
konungdómur í Englandi ór ætt Aðalsteins góða. Tósti jarl, annar sonur Goðina,
þóttist eigi vera verr tilkominn ríkis en Haraldur bróðir hans, og sýndist það
að Tósti vildi vera í kosningi fyrir öllum landshöfðingjum við bróður sinn;
beiddist að allir landshöfðingjar og allur lýður skyldi þann þeira til konungs
kjósa er allir vildi heldur hafa. Og var það margra mál að Tósti væri vitrari
maður og eigi verr til konungs fallinn en Haraldur bróðir hans. En nú þótti
Haraldur þó nær konungdóminum er hann hafði konungsnafnið og stólsetningina og
þegið konungsvígslu, þó að heldur væri hvati að borinn um það mál. Haraldur
hafði og hallirnar og féhirslur og vill engum kosti láta ríkið, og hné undir
hann allt afl landsins. Og er konungur fann áhuga bróður síns þá þröngvir hann
honum þar til er hann stökk ór landi. Fór hann austur til Danmarkar á fund
Sveins konungs, frænda síns, og biður hann fá sér lið og styrk og efla hann til
að hann mætti fá sæmd sína af Haraldi bræður sínum. Sveinn konungur tók vel við
honum og bauð honum til sín og taka af sér ríki nakkvað þar í Danmörk. Þá mælti
Tósti jarl: " Vilið þér eigi fá oss afla af yðru ríki til þess að vér fáim sæmd
vora? Þá viljum vér heldur yður til styrkja en allt beri undan, ef þér vilið
fara með her að vinna England, sem Knútur konungur gerði, móðurbróðir yðar, og
munu þér þá fá ríkið við vort umstilli og það ríki er oss er hollt í Englandi."
Þá svaraði Sveinn konungur: " Svo miklu em ég minni maður fyri mér en vor frændi
gamli Knútur að varla fæ ég haldið mínu ríki fyr Norðmönnum, en gamli Knútur
eignaðist að erfð Danaveldi en við hernaði og hamingju England, og var það þó um
hríð vænna að hann myndi þar eftir liggja. Nóreg fekk hann orrostulaust. Nú
kunnum vér að ætla oss hóf og meir eftir voru lítilræði heldur en framkvæmd vors
frænda gamla Knúts." Þá svaraði Tósti: " Frændur vorir gerast oss fjándur. Þeira
fjándmenn skulu og þá vera mínir frændur." Skilst jarl svo frá Danakonungi að
báðir eru reiðir. Vendir nú aftur ferðinni og fer þó fyrst til Nóregs, hittir
þar Harald konung og ræðir fyr honum sín vandræði og býður honum sína þjónostu
og sitt samlag. Og eftir þetta heimtir konungur á stefnu spekinga og
ráðagerðarmenn, og talar þar hvor þeira jarls blíðliga til annars. Tjár konungur
hörmung jarls og hversu hann er frá rekinn sínu ríki að saklausu. Jarl mælti og
á þá leið: " Það er upphaf minnar ræðu, herra," segir hann," er Hörða-Knútur,
son gamla Knúts, stýrði Englandskonungs veldi eftir Harald bróður sinn." Tjár nú
allt hversu farið höfðu allir svardagar milli Magnúss konungs góða og
Hörða-Knúts, og það næst að Magnús konungur var réttur arfi Hörða-Knúts, og
hversu Magnús konungur gerði af miskunn til Játvarðs konungs er hann heimti eigi
ríki og tígn, það er var í Englandi sem hitt er var í Danmörk,," eða hver er
réttur erfingi Magnúss konungs að ríki? Alls engi annar en þú, Haraldur
konungur, föðurbróðir hans, eða hvers minnir yður, herra, að verið hafði?"
Haraldur konungur svarar: " Satt segið ér, og á það minnist þér jafnt sem verið
hefir um máldaga." Og þessa ræðu íhugar Haraldur konungur vandliga, og hafa þeir
konungur og jarl ræðu sína saman marga daga; og eigi er að leyna lyktinni að
Tósti jarl sver sig í vald Haralds konungs, heitur konungi fylgð og föruneyti
vestur til Englands, en Haraldur konungur heitur honum þar í mót ríki í Englandi
og því meira yfirlæti sem meir eflist undir hans vald ríkið í Englandi. Og það
segja sumir menn að Tósti jarl sendi Gothorm Gunnhildarson til fundar við Harald
konung að bjóða honum Norðimbraland með svardögum og eggja hann vesturfarar. Og
fór þá Guthormur til Nóregs, en Tósti suður um sjá til Vallands að hitta mága
sína. Og ofanverðan þenna vetur, í móti vorinu, sendir Haraldur konungur boð um
allt sitt ríki og býður út almenningi að liði og skipum; nefnir af hverju fylki
það er fara skal. Segja svo allir þeir er nökkur frásögn er kunnig hér um að
eigi hafi betra mannval búist af Nóregi til einnar ferðar en þetta. Er sjá
nýjung rædd í hvers manns húsi og þó oftast í konungs hirð, hversu Haraldi
konungi myni farast til Englands. Telja þar sumir menn upp hversu mörg stórvirki
Haraldur konungur hefir unnið víða um lönd; kalla það að öngan hlut muni hann
finna ófæran fyri sér. Sumir mæla það að England er ríkt og fjölmennt, og þar er
og það lið er kallaðirru þingamenn og valist höfðu saman af ýmsum löndum og mest
af danskri tungu. Létu þeir mikið yfir sér og voru inir mestu orrostumenn með
miklum áhuga, svo að þeir kölluðu lið eins þingamanns eigi verra vera en tveggja
inna bestu Norðmanna og kappa Haralds konungs. Og er Úlfur stallari spyr þessa
ræðu þá kvað hann vísu: og í þann tíma er þessi herför var í búnaði andaðist
Úlfur stallari. Og það er sagt að þá er Haraldur konungur gekk frá grefti Úlfs
að hann mælti þeim orðum er Úlfi var gott vitni: " Hér liggur nú sá maður er
dyggvastur var og dróttinhollastur." Þá gerist Styrkár einn stallari, en áður
höfðu þeir báðir verið. Haraldur konungur hafði tvö hundruð skipa og ótalið
vistaskip og smáskútur. Magnús son sinn setur Haraldur konungur eftir lands að
gæta, en Óláf son sinn hafði hann með sér. Þórir af Steig kom eigi, fyr því að
hann hafði dreymt illa um konung. Þá varð það er konungur sté út á bátinn að
hann gerði þungan. Erlendur jarl fór með honum, og spáði hann óvænt um ferð
þeira. Haraldur konungur siglir fyrst vestur til Orkneyja og hefir þaðan lið af
sonum Þorfinns jarls, Páli og Erlendi, og þar lét hann eftir Þóru konu sína og
Máríu dóttur sína. Síðan helt Haraldur konungur flotanum suður til Englands. Og
það segja menn, þá er konungur lá í höfn einni, að kona ein kom ofan af landi og
á björgin fram, er voru við höfnina, og kvað vísu: Hverfur hún síðan, og þykir
mönnum vera ekki góð bending. Og annað kveldið kömur enn önnur kona, að því er
þeir ætluðu, og kvað enn vísu: og nú hleypur hún í brot. Það er og frá sagt að í
þeiri ferð var kveðin sjá vísa í svefni fyr Haraldi konungi: Eigi vita menn hver
vísu þessa hefir kveðið fyr konungi, en Óláfi konungi ætla flestir menn vísuna.
Haraldur konungur kom að í fyrstu svo að hann hóf landgöngu sína þar sem heita
Kliflönd, og flýði allt undan. Konungur tók af landinu gísla og skatta. Fór svo
suður til Skarðaborgar, setjast um hana og var torsótt og fjölmenn og fengu
unnið hana loksins með eldi, og lagði hann undir sig allt norðrlandið. Þaðan
helt hann flotanum suður til Humru og lagði upp eftir ánni til Úsu. Þar kómu í
móti honum Norðimbrajarlar, synir Goðina jarls, þeir Mörukári og Valþjófur af
Hundatúni, og höfðu her óvígjan er saman hafði dregist allt sumarið og haustið.
Haraldur konungur veitti viðtöku, gekk upp á land og fylkti á árbakkanum; lét
annan arminn horfa til árinnar, en annar horfði að díkinu, en það var fen djúft
og fullt af vatni. Þeir jarlarnir létu síga fylkingar sínar við öllum múginum
með ánni ofan. Konungsmerkið var nær ánni. Var þar þykkust fylkingin en þynnst
við díkið, og þar var liðið ótraustast. Og er að var sótt þá veik sá fyrir
armrinn, og sóttu Englar fast ofan með ánni og svo að díkinu, og hugðu þeir að
Norðmenn vildi flýja. Haraldur konungur með sína fylking snaraði atgöngu og
gerði svo harða orrostu að allt stökk fyrir tvo vega, og gerðist þá flótti í
landhernum og viku þangað frá sem eigi voru vopnin fyrir, en það var út á fenið.
Mörukári jarl hafði farið með því merkinu er nær var díkinu, en Valþjófur jarl
helt orrostu við konung meir til árinnar, og flýði hann upp með ánni, og það
eina komst undan liðið er honum fylgði. Mörukári jarl fell og svo þykkt menn um
hann að díkið var fullt af dauðum mönnum, þar sem inn mesti flóttinn hafði til
komið, og voru þar felldir á út, en sumir stangaðir spjótum er hljópu á díkið,
og varð það því fullt af líkum, sem Steinn Herdísarson segir: Þessa drápu orti
hann um Óláf, son Haralds konungs, er þessi vísa stendur í. Þetta var
Matheusmessuaftan, en hún stóð þá á óðinsdegi. Og eftir þessa orrostu gekk undir
Harald konung lið allt um in næstu heröð, en sumt flýði, sem hér segir í
kvæðinu: og enn kvað hann: Þess getur og Arnór hversu mikil og ágæt þessi
orrosta varð: og enn kvað hann: Þessi dæmi öll eru kveðin um þenna atburð. LIV.
KAPÍTULI Nú byrjar Haraldur konungur ferð sína að vinna borg Jork, og lögðu
herinum við Stanfurðubryggju. Og fyri þá sök er konungur hafði unnið svo mikinn
sigur við stóra höfðingja og ofrefli liðs var allt fólkið hrætt orðið og
örvæntist í móti að standa. Gerðu borgarmenn það ráð fyri sér að senda boð
Haraldi, bjóðast í vald hans og svo borgina. Og sunnudaginn fór Haraldur
konungur með liði og öllum her til borgar Jork og setti þingið fyr utan borgina,
og játuðust þá þar allir inir ríkustu menn undir Harald konung. Fengu honum
gísla tíginna manna sonu, sem Tósti jarl kunni það allt skynja fyr konungi, því
að honum var þar kunnleiki á mönnum hverir tígnastir voru í borginni. Þeir fara
ofan um aftaninn til skipa með sjálfgervum sigri, og voru allir kátir. Var
kveðið á að þing skyldi vera um morguninn í borginni. Skyldi þá Haraldur
konungur setja ríkismenn yfir staðinn og gefa þeim réttu og lén. Og það sama
kveld eftir sólarsetur kom sunnan að borginni Haraldur konungur Guðinason með
óvígjan her, og reið hann í borgina að vild og þökk borgarmanna. Váru þá tekin
öll borgarhliðin og veggirnir og sett yfir varðhöld, og þaðan skyldi engi frétt
koma Norðmönnum. Var þessi her í borginni um nóttina. Og mánadaginn, er Haraldur
konungur Sigurðarson hafði matast og lið hans að dögurðarborðum, þá lét hann
blása til landgöngu. Býr þá og skiptir liðinu, hverir fara skulu eða eftir vera.
Lætur upp ganga tvo menn ór hverri sveit, þar er einn var eftir, sem hann hefði
tvo hluti liðsins. Tósti jarl býr sig til uppgöngu við sína sveit með Haraldi
konungi. En eftir var til skipagæslu Óláfur konungsson og Eysteinn orri, sonur
Þorbergs Árnasonar, er þá var ágætastur og kærastur Haraldi konungi allra lendra
manna. Þá hafði Haraldur konungur heitið honum Máríu dóttur sína er þeir kæmi
aftur. Veðrið var heitt mjög af skini, og lögðu þeir eftir brynjur sínar, en
gengu upp með skjöldum og hjálmum og kesjum og voru gyrðir sverðum, og margir
höfðu skot og boga. Þeir voru kátir mjög og hugðu nú til enskis ófriðar. Og er
þeir sækja í nánd borginni sjá þeir jóreyki mikla og þar undir því næst fagra
skjöldu og hvítar brynjur, sjá að þar ríður í móti þeim mikið lið. Og þegar
stöðvaði Haraldur konungur herinn, lét kalla til sín Tósta jarl og spyr hann
hvað liði þetta mun vera er í móti þeim fer. Jarlinn svaraði, lét meiri von að
ófriður myndi vera. " Má og það vera," segir hann," að sé nökkurir frændur vorir
og muni vilja víkja til vor með vægð og vináttu og bjóða oss traust sitt og
trúnað." Konungur mælti: " Halda munu vér fyrst kyrru um herinn er í móti fer."
Þeir gera svo, og er liðið æ því meira sem meir nálgaðist og þeir sá ger, og
allt var á að sjá sem ísmöl væri. Þá mælti jarlinn: " Herra, tökum nú nakkvað
gott ráð og viturligt. Ekki er að dyljast við að ófriðurinn er, og mun vera
konungur sjálfur með liðinu." Þá segir Haraldur konungur: " Hvert er yðart ráð?"
" Það er ið fyrsta að snúa aftur sem hvatast til skipa eftir liði voru og
vopnum, veita síðan viðurtöku eftir efnum, en að öðrum kosti láta skipin gæta
vor, og eigu þá riddarar ekki vald yfir oss." Konungur segir: " Annað ráð viljum
vér hafa: setja heldur ina skjótustu hesta undir þrjá vaska drengi. Ríði þeir
sem hvatast og segi Norðmönnum vandann. Munu þeir þá koma skjótt og veita oss
lið, og fyr skulu Englismenn eiga von harðrar orrostu af oss en vér flýim, og
enn skulu vér berjast snarpliga um hríð áður en vér berim lægra hlut." Jarlinn
mælti: " Þér skuluð ráða þessu, herra, sem öllu öðru, og ekki væra ég svo miklu
gjarnari að flýja en einnhver annarra, sem þó varð ég segja hvað mér sýndist
ráðligra." Haraldur konungur lét upp setja merki sitt er þeir kölluðu Landeyðu.
Friðrekur hét sá maður er merkið bar. Og í öðrum stað lét Tósti jarl upp setja
sitt merki. Skipa síðan liðinu undir þessi merki. Þá mælti Haraldur konungur: "
Þá er Englar ríða að yður, skjótið niður í jörð spjótshölunum, en setið eigi
hæra oddana en gegni miðjum manni, og þeir er fremstir standa hafi og sína
spjótshala í jörðu en odda fyr brjósti hestum þeira er að ríða. Höfum svo allt
kesjurnar fyrir þeim, en bogmenn vorir veri armana og á bak fylkingum. Stöndum
fast og miðlum ekki spor vor, nema vér munim fram," sem Arnór segir: og í þessum
þys og biðum Englahersins kvað Þjóðólfur skáld vísu: og er Haraldur konungur
hafði fylkt liðinu þá var og kominn her Englanna, og staðnar oddrinn liðsins og
beið þess er eftir fór. Haraldur konungur Sigurðarson reið fyr framan fylking
sína svörtum hesti blesóttum og forvitnaðist hversu liðið stóð og vísaði til ef
hann vildi framar í nökkurum stað vera láta. Og í þessi reið fell hesturinn
undir konungi og hann fram af og mælti: " Fall er fararheill." Þá mælti Haraldur
konungur Goðinason við Norðmann einn er með honum var: " Hvort kenndir þú þann
inn mikla mann er þar skaut sér af hestinum og hafði kyrtil blán og fagran
hjálm?" " Herra," svarar hann," þar var Haraldur Norðmannakonungur." Þá mælti
Haraldur Goðinason: " Mikill maður og ítarligur, og er vænna að nú sé farinn að
hamingju." Því næst riðu fram tuttugu riddarar og fyri fylking Norðmanna, og
voru allir brynjaðir og svo hestarnir. Þá mælti einn riddarinn: " Hvort er Tósti
jarl í liðinu?" Hann svarar: " Ekki er því að leyna að þér munuð hann hér
finna." Þá mælti riddarinn: " Haraldur konungur, bróðir yðar, sendir yður kveðju
og þau orð með að þér skuluð hafa grið og eignast Norðimbraland allt. Og heldur
en þér vilið eigi til hans hneigjast þá vill hann gefa yður þriðjung ríkis alls
með sér." Tósti jarl svaraði: " Boðið er þá nakkvað annað en svívirðing ein og
ófriður, sem fyrra haust var. Væri þá þetta boðið, sem nú er, þá væri sá margur
maður með lífi er nú hefir misst heimkvomu, og betur myndi þá standa ríki
Englakonungs. Nú takim vér þenna kost, hvað vill bróðir minn þá bjóða Haraldi
Norðmannakonungi fyri sitt starf?" Riddarinn svarar: " Sagt hefir konungur það
nakkvað frá hvers hann vill honum unna af Englandi. Hann skal hafa sjö feta rúm,
eða því lengra sem hann er hæri en flestir menn aðrir." Þá mælti jarl: " Farið
nú og segið svo Haraldi konungi bræður mínum að hann búist til orrostu. Annað
skal satt vera að segja með Norðmönnum en Tósti jarl færi frá Haraldi konungi og
í fjánda flokk hans, þá er hann skyldi berjast í Englandi til ríkis. Heldur
skulu vér taka allir eitt ráð, deyja hér með sóma eða vinna England með sigri."
Þá riðu þeir aftur, riddararnir. Og eftir það mælti Haraldur konungur
Sigurðarson til jarlsins Tósta: " Hver var sjá inn snjallraddaði maður er við
yður mælti?" Jarlinn svarar: " Þar var sjálfur Haraldur konungur Goðinason." Þá
segir Haraldur konungur Sigurðarson: " Of lengi var ég þessu leyndr, því að
komnir voru þeir svo fyri lið vort að eigi myndi nafni minn kunna að segja
banorð vorra manna." Jarl svarar: " Sám vér það, herra, að óvarliga fór þvílíkur
höfðingi, og verða mátti þetta sem þér segið. Fór hann með því að hann vildi
bjóða grið bræður sínum og mikið vald. Víst væra ég þá sannliga kallaður verri
höfðingi ef ég biða svo elli að ég væra banamaður bróður míns, og betra er að
þiggja bana af bræður sínum en veita honum bana." Þá mælti Haraldur konungur til
sinna manna: " Lítill maður var þessi, sveinar, og stóð þó steigurliga í
stigreip sín." það segja menn að Haraldur konungur kvæði vísu þessa: Emma hét
brynja hans. Hún tók í mitt bein honum og svo sterk að aldri hafði vopn á fest.
En merki hans hét Landeyða, sem fyr gat ég, og hafði það svo víða verið sem það
hét til. Og nú mælti Haraldur konungur: " Ekki er sjá vísa vel ger er áður
kváðum vér, og skulu vér gera aðra betri." Þá kvað hann þessa vísu: Nú veita
Englar atreið Norðmönnum, og verður viðurtakan hörð. Váru svo settar kesjurnar
að ekki fekk við komist með hestana. Berjast nú hvorirtveggju með inu mesta
magni, og rést seint mannfallið. Nú var svo mikill liðsmunur að fjöldanum að
Englar riðluðu sveitirnar og kringja allt um þá og ganga að þeim öllum megin. Og
gerist nú, svo sem dæmi finnast til, að á orptist um mannfallið í hvorntveggja
stað. Losnar fylking og riðlast, og fellur mjög lið Haralds konungs. Og er
konungur finnur að fast er að sótt merkjunum þá spennir hann báðum höndum
meðalkafla sverðsins og höggur á tvær hendr, bíður ekki merkjanna, ryður svo
stíginn fyri sér og veitir mörgum manni bana. Það segja allir menn á eina lund
að eigi hefði séð drengiligri framgöngu og háða með jafn mikilli hugprýði. Hafði
hann báðar hendur blóðgar og gekk svo milli óvina sinna náliga sem hann æði
vind, og sýndist að hann hræddist hvortki eld né járn, sem Stúfur segir: og
þetta segir Arnór í sínu kvæði: Nú fær Haraldur konungur lag framan í óstinn,
svo að þegar kom blóðboginn út í munninn. Þetta var hans banasár, og því næst
fell hann til jarðar. Og nú er þessi tíðendi eru orðin þá sækja Englar svo fast
að nú fellur liðið allt, það er næst hefir staðið konungi. Var þá óp mikið af
Englum. Og er Tósti jarl verður var að konungur er fallinn þá víkur hann þegar
þangað til sem hann sá merkið Landeyðu og eggjar fast liðið, biður enn það sama
merki fyr sér bera. Og verður enn snörp orrosta fyri þá sök að allir Norðmenn þá
eggjar hver annan, og aldri vilja þeir flýja. Þá lét Haraldur konungur Goðinason
kalla hátt, býður þá Tósta bræður sínum grið og öllu liði því sem eftir var, en
þeir æptu allir senn upp í móti og sögðu að aldri vildi þeir grið hafa. Kváðust
vilja sigrast á óvinum sínum eða liggja þar allir um konung sinn, sem Arnór
jarlaskáld segir: Hefst nú orrosta öðru sinni með því að Tósti jarl var þá fyr
liðinu. Og í þessi dvöl, áður en saman sigi fylkingar öðru sinni, kvað Þjóðólfur
vísu þessa: Varð nú þessi orrosta hörð og eigi löng, og ræst nú mannfallið;
falla Norðmenn mjög. Jarlinn berst vaskliga og fylgði merkjunum, og áður en
létti fell hann þar með mikilli prýði og góðum orðstír. Og í því bili kom
Eysteinn orri með því liðinu er að skipum hafði verið, og voru þeir allir
albrynjaðir. Og verður nú orrosta ið þriðja sinn, og fær Eysteinn Landeyðu,
merki Haralds konungs. Þessi orrosta var einna snörpust af öllum þessum atlögum.
Falla nú mjög Englismenn, og var við sjálft að inir ensku myndi flýja. Nú verða
þeir Eysteinn og hans svo óðir að þeir sækja í ákafa, og í annan stað móðir er
þeir höfðu gengið mjög langa leið undir hringabrynjum, en veðrið var heitt af
skini, og voru þeir nú náliga ófærir fyr mæði sökum og steypa nú af sér
brynjunum, og þess getur Þorkell hamarskáld er hann orti um Eystein orra. Þeir
börðust nú um hríð og lögðu sig svo til að nú skyldu þeir fá skjótt annathvort
bana eða sigur. En sjá orrosta fór, sem von var, að þeir höfðu meira hlut sem
fjölmennari voru. Fell þar Eysteinn orri í þessi hríð, er síðan var kölluð
Orrahríð. Þar fell náliga allt stórmenni Norðmanna, og var þá inn öfri hlutur
dags. Þar voru enn eigi allir jafn skeleggir þá er höfðingjarnir voru látnir og
allt stórmennið. Var og sumum auðið lengra lífs og kómust af því undan. Styrkár
stallari komst undan, og var hann inn frægsti maður. Með þeim hætti komst hann í
brot að maður skaut undir hann hesti, og reið hann svo í brot um kveldið, og
gerðist á vindur nökkur en lokið sólarhitanum, en hann var í skyrtu einni klæða
og hafði hjálm á höfði og bert sverð í hendi. Þá svalar honum er af tók mæðina.
Þar kömur í móti honum vagnkarl einn og var í kösungi síðum. Þá mælti Styrkárr:
" Viltu selja kösunginn, búandi?" Hann svarar: " Eigi þérna; þú munt vera
Norðmaður, og kenni ég þess á máli þínu." Þá mælti Styrkárr: " Ef ég em
Norðmaður, hvað viltu þá, búandi?" Hann svarar: " Ég vilda þá drepa þig, en nú
er þó svo illa að borið um fund okkarn að ég hefi ekki vopnið, það er nýtt er."
Styrkár mælti: " Ef þú mátti eigi mig drepa, búandi, þá skal freista ef ég mega
þig drepa." Reiðir til hans sverðið og setur á háls honum, svo að af fauk
höfuðið, tók sér þar kösung og fór í, hljóp síðan á hest sinn og fór til skipa
ofan. Þetta kvað Arnór jarlaskáld enn um þessa orrostu er Haraldur konungur háði
efsta sinni og hans menn: og enn kvað hann: og enn: Darius hefir konungur
heitið, er réð fyrir Serklandi. Hann var ágætur konungur í þessum hluta
heimsins, er Asia heitir. Þá hefir engi konungur verið ríkari í þann tíma. Sæti
sitt hafði hann lengstum í Babylon, er þá var höfuðborg alls ríkisins. En hún er
nú eydd af mönnum fyrir sakir orma og annarra eiturkykvenda. Darius konungur
hefir haft undir sig marga skattkonunga. Einn af hans skattkonungum er nefndur
Philippus. Hann réð fyr Grikklandi. Drottning kona hans hét Olympias. Son áttu
þau þann, er Alexander hét. Sá maður var með hirðkonungsins, er Neptanabus hefir
heitið. Inn mesti galdramaður var hann. Af sínum göldrum og gerningum fékk hann
svo gert, að hann náði að sofa með drottningunni sjálfri. Af því trúðu margir
Alexander hans son vera en eigi konungsins Philippi. En athöfn hans hefir það þó
síðan sannliga birt, að hann var konungsson en eigi hórbarn og son Neptanabi,
sem óvinir hans brigsluðu honum eftir því, sem síðar man sagt verða. Þessi
sveinn Alexander var í skóla settur, sem siðvenja er til ríkra manna utanlands
að láta gera við börn sín. Meistari var honum fenginn sá, er Aristoteles hét.
Hann var harðla góður klerkur og inn mesti spekingur að viti. Og er hann var 12
vetra gamall að aldri, náliga alroskinn að viti, en stórhugaður umfram alla sína
jafnaldra, þá koma sendimenn Darii konungs skatt að heimta af Philippo konungi,
þann er hver eftir annan Serklandskonunga hafði vanur verið jafnan áður að taka
af Grikkjakonungi. Þessi skattur var svo frekliga heimtur, að jafnvel skyldi
gjalda af sænum sem af landinu. Alexander konungsson spyr, er hann sér útlenda
menn koma í höll föður síns, hvaðan þeir væri, eða að hví þeir færi. Og er honum
var og sagt, þá mælir hann fyr munni sér: Mikið mein er það, sagði hann, að
maðurinn skal svo seint taka sitt afl. Eða hvort nokkuð sinn man þar koma, að eg
muna styrk til hafa að hrinda því ánauðaroki af, er á er lagt ríki föður míns?
En æ man eg þora nú að sjá vopn á lofti, þó að eg mega lítið vinna með þeim að
svo búnu. Eða hvort man það satt vera, að Hercules son Jovis hafi kreist í
sundur orma tvo með sinni hendi hvorn, þá er Juno stjúpmóðir hans hafði til sent
að drepa hann? Reifabarn var hann þá, er hann gerði þetta stórvirki. Og ef eg
hræddumst eigi nafn Aristotelis meistara míns, þá munda eg freista að líkja
nakkvað eftir slíkum stórvirkjum. Eða man það jafnan skulu ætlað vera, að eg sjá
son ins versta manns Neptanabi? Sýna vilda eg það þó í nokkuru, að eg væra
konungsson að sönnu og þó engi áttleri. Slíkt svo mælir hann fyr munni sér, er
hann hugsaði, sem nú er frá talt. Og svo æddist hann nú þegar ákafliga í mót
Dario konungi, er skattinn lét heimta af föður hans, og neytir í huginum vopna
sinna með snarpligum áhlaupum, sem þá, er leónshvelpur sér hjörtinn fyrir sér,
er hann hefir eigi tekið afl sitt, en tenn eru svo litlar, að hann má eigi bíta,
þó hellir hann út blóði hjartarins með huginum, að hann megi eigi með tönnunum.
Hann er þá og seinn á fæti. En þó er vilinn skjótur til atgerðisins. Alexander
hafði og lítið afl að vinna svo stórt sem honum bjó í hug. En leóns ákefð hafði
hann sér í hjarta með dirfð aldri meiri. Nú bar svo til, að Aristoteles meistari
hans og fósturfaðir hafði gengið út af herbergi sínu, þar er hann hafði gert
eina bók af íþrótt þeirri, er dialectica heitir á latínu, en þrætubók er kölluð
á norrænu. Það mátti og sjá á honum, hversu mikla stund hann hafði lagt á bók
þá, er hann hafði þá saman sett, og hversu lítt hann hafði meðan annars gætt.
Hann var rúfinn og óþveginn, magur og bleikur í andliti. Og er hann sá
Alexandrum fósturson sinn þrútinn af mikilli reiði þeirri, er eigi mátti leynast
fyrir brugðnu og blóðrauðu litarafti, þá spurði hann eftir vandliga, hver sök
til væri svo sollinnar reiði. Hann gerði svo, sem hlýðnum lærisveini byrjar við
sinn meistara, fellur á kné fyrir honum, og drepur niður höfðinu, og svarar svo
af miklum móði: Þungt þyki mér það, að faðir minn elligamall skal lýðskyldur
rangligum kröfum Darii konungs, og þar með allt fósturland mitt. Og þar mátti
hann þá ekki fleira um tala, því að þessu næst kom grátur upp, sá er nakkvað svo
brá til bernskunnar, og vara sá af litlu skapi. Og með því minnkar hann þá fyrst
í stað sína reiði. Og nú með þessum ráðum er eftir fara, þá mælir Aristoteles
svo til hans: Með því að þér sé stórt í hug, þá prýð þú þig fyrst með
ráðspekinni. En tak síðan til vopna þinna eftir fýst þinni. Eg sé, sagði hann,
að þú hefir efni til að verða mikill maður og máttugur. Spari það nú eigi við
þig. Og hlýð mér nú vandliga. Og man eg kenna þér, hversu þú skalt að fara. Það
vil eg þér fyrst ráða, að þú sér ráðvandur, að þú hafir jafnan ina bestu menn
við þína ráðagerð. Hlýð ekki á hviksögur þeirra manna, er tvítyngdir eru og hafa
í sínum hvoftinum hvora tunguna. Engi skal þá menn hátt setja, er náttúran vill,
að lágt siti, því að þeirra metnaður þrútnar svo skjótt af metorðunum, sem
lítill lækur af miklu regni. Það er og órunum næst, er veslu batnar. Eigi lét eg
þig þó að auka þeirra manna nafnbætur, þótt smábornir sé, er hæverskliga siðu og
sæmiligan manndóm hafa fram að leggja móti ætt og peningum. Gott siðferði skalt
þú virða gulli betra. Og því skalt þú eigi peninginn láta ráða nafnbótunum, að
við honum selja margir svívirðliga sína dáð og drengskap. Ef þú skalt dæma milli
manna, þá lát hvorki ráða mannamun. Fégirndinni verður þér þó mest af kennt
rangdæminu, því að hún blindar oftliga réttsýnisaugu. Og ef fégirnin, sú er að
réttu má kallast lastanna móðir, fær of mikinn gang í konungshöllinni, þá
fyrkemur hún öllum siðunum og lætur mútugjarnan mann afrækjast lögunum. Það ræð
eg þér, segir Aristoteles, að þú sér mjúkur og linur lítillátum, auðsóttur og
góður bæna þurftugum, en harður og óeirinn drambsömum. Flyt oft úr stað herbúðir
þínar, því að þá er óvinum þínum óhægt við þér að sjá, er þú ert skömmum í sama
stað. Oftliga skalt þú og fylkja liði þínu, að það nemi bardagalist og venist
vopnfimi. Hörð áhlaup skalt þú veita óvinum þínum. Og ef þú hefir viljann
skeleggjan til að vinna mikil verk á þeim, þá man þér til gefast máttur og
megin. En ef þú þykist sjálfur vanfær til vopnaskiptis við óvini þína fyr sakar
lítils aldurs, þá lát þó sjá þig undir vopnum með glöðu hjarta. Lát þú tunguna
berjast ákafliga með eggjanarorðinu, þó að höndin sé vanafla til að stýra
sverðinu. Oft hefir höfðingjum mikið tjóað að berjast að eins með frameggjan. Og
ef efaðsamlig bardagalykt skýtur herinum skelk í bringu, þá era betri lækning
til en blíðligar fortölur höfðingjans með snarpligri aðeggjan. Ef óvinir þínir
flýja, þá rek þú og fyrstur flóttann. Nú ber svo að, að í þitt lið komi
flóttinn, þá skalt þú síðast á hæl hopa. Og lát þína riddara það sjá, að þér er
afar trautt að renna. Og man þeim þá sýnast höfuðskömm að renna svo svívirðliga
undan sínum konungi. Því næst hugsa þú, hversu mikill fjöldi þinna andskota
sækir eftir þér. En þótt það sé mikill munur, þá lát þig það ekki skelfa. Ef þú
sér, að þeir letjast á eftirförinni, þá skalt þú fyrstur aftur snúa þínum hesti
og ríða á óvini þína djarfliga og neyta þá sverðs þíns snarpliga og svo ákafliga
með þínu liði fram vaða, að varla gefist þeim tóm til að kalla sig sigraða. Nú
kemur þar, að borgirnar gefast upp í þitt vald eða þú hefir að jörðu lagt þá, er
eigi vildu sjálfkrafa upp gefast, þá skalt þú upp lúka féhirslum þínum og gefa á
tvær hendur riddurunum og smyrja svo sár þeirra með gjöfunum, því að eigi þarft
þú aðra lækning að fá liðinu heldur en mýkja sár og sjúkan hug með gullinu. Svo
fær örlyndur maður sjúkum bót unnið og auðkýfingur öreiganum. En ef gullið er
ógnægra til en vilinn að gefa, þá lát þú þó eigi ástina minnka, þótt fættist
gjafarnar. Með fögrum heitum skalt þú lokka liðið að þér og efna það, er þú
heitur, þegar föng eru á. Stórlátur höfðingi má jafnan öruggur um sig vera fyrir
áhlaupum óvina sinna, því að, hvort sem friður er eða ófriður, þá kemur honum
stórlæti sitt fyrir sterkan borgarvegg. En smálátum höfðingja tjár hvorki
rammligt vígi né mikill vopnabúnaður. Og nú veit eg eigi, segir Aristoteles, til
hvers það kemur, fósturson, að segja þér fleira, af hversu þú skalt með þínum
herskap fara. En það vil eg þér ráða með þessum hlutum, að þú látir eigi
glutranarsama víndrykkju fá of mikið vald á þér. Lát og eigi heimskliga konurnar
hugsýkja eða vanmegna sterkjan hug. Og þú veitir of mikið eftirlæti vínguðinu,
er Bacchus heitir, og ástargyðjunni, er Venus heitir. Þá er, sem og sé lagt á
háls þér það, er svo þjár huginn, að hann gáir ekki að hugsa það, er viti gegni.
Af þessum hlutum hrærist heift og hatur og gerist margs konar klatur. Og eigi
eru þeir hlutir, er meir fyrkomi góðu siðferði en konurnar og ofdrykkjan. Vel
skyldu þeir, fósturson, lostasemi stilla, er lögunum og heimsins taumalagi
stýra. Lát þú vel gætt allra þessa hluta, er eg hefi kennt þér og fyr hvetvetna
fram réttlæti fylgja öllum þínum verkum. Eigi skal þó réttlætið eitt saman, því
að þar við skal tempra miskunnina. Oftliga skalt þú rannsaka ritningar, ef þú
vilt margvitur verða. Lögin skalt þú þér og kunnig gera, ef þú vill réttlátur
vera. Sekra manna mál skalt þú próba sannliga, dæma reynda hluti lögliga, refsa
þeim, er sekir eru, réttliga. Refsingina skalt þú eigi fyrr láta fram koma,
heldur en af þér gengur reiðin. Skallat þú áminnast eftir teknar sættir umliðið
sundurþyki. Og ef þú, Alexander, lifir svo, sem Aristoteles hefir kennt þér, þá
man þitt nafn uppi, meðan heimurinn stendur. Þvílík ráð kenndi Aristoteles
Alexandro, sem nú er sagt. Og öll varðveitti hann þau virkuliga sér í brjósti.
Nú girnist hann engis annars en ryðja sér til ríkis með oddi og eggju. Og það
gerir hann sér þegar í hug, að ekki vætta myndi við honum rönd reisa. Svo geisar
nú og hátt hans ofsi, að hann þykist nú öllum heiminum stýra. Og er hann kemur á
þann aldur, er mann tekur undan ráðningu, þá gerist það til tíðenda, að einn
ríkur maður, sá er Pausonias hét, tekur að elska drottningina Olympiadem. Hann
fyllist og þeirrar dirfðar, að hann drepur konunginn Philippum. Hugðist hann þá
að frjálsu mundu njóta mega hennar ásta. En honum varð eigi að því kaupi, því að
Alexander lét eigi löng frest á föðurhefndum. Og föðurbana sínum valdi hann
dauðdaga háðuligan og þó makligan. Þegar eftir fráfall föður síns tekur
Alexander til landstjórnar. Og því næst býr hann sig til hernaðar, eigi að eins
sér til frægðar og framkvæmdar heldur og til frelsis öllu fósturlandi sínu, því
er áður lá undir miklu áþjánaroki. Alexander var nú nýdubbaður til riddara svo
mikill í hjartanu sem risi, en í brjóstinu sem gamall og vitur riddari. Þar
mátti þá sjá nýjan og ungan riddara svo stórhugaðan, að hann vildi þá gjarna
stærra vinna, en Achilles mátti á leið koma, sá inn mesti kappi, er var í
Trójumanna sögu. Og eigi að eins ætlar hann að herja á Darium konung og á hans
ríki, þótt þar væri sakar brýnastar, heldur ætlar hann, ef örlög banna eigi, að
leggja undir sig alla heimsbyggðina. Borg er sú ein á Grikklandi, er Corinthus
heitir. Af þeim hefir hún nafn tekið, er hana lét gera. Og af því, að þessi borg
var sterkari og féríkari en aðrar borgir, þá var hún kölluð höfuð alls ríkisins.
Páll postuli kristnaði síðan þessa borg. Og eftir venju inna fyrri konunga þá
tekur Alexander hér með kórónu konungsnafn. Hér hafði konungur stefnt fjölmennt
þing. Á því þingi var svo liði skipað, að þeir menn, er ríkastir voru og
ráðgastir, er senatus heita á latínu, en það má kallast öldungasveit á norrænu,
sátu næstir konunginum á hvoratveggju hönd. Þessir menn skulu skipa og stjórna
öllu ríkinu með konunginum. Þessir menn skulu oftar berjast með djúpsettu ráði
og snjallri tungu heldur en með öxi eða sverði. Út í frá konungsins ráðunautum
sátu kappar hans. Þessir menn láta oft afl viti ríkara og lifa meir að dæmum
Achillis en Nestoris. Achilles var af Grikkjum, þá er þeir börðust við Trojam,
vígdjarfastur og miklu sterkastur, en Nestor spakastur og forsjálastur. Frammi
fyrir konunginum sat Aristoteles með klerkasveit sína. Hann var nú boginn mjög
af elli og hvítur fyr hærum. Þessi sveit var vopnalaus, því að hún kunni meira
af fræði en vopnfimi. Og er Alexander sá þetta drengjaval, er honum leist, sem
reyndist, mikill styrkur vera mundi, þá gladdist hugur hans mjög að sénum svo
miklum afla. Dirfð sú, er áður var og svo mikil með áræðinu, að varla mátti
vaxa, þá óx hún enn, er hann sá slíkar steður sinn vilja styðja. Og svo sem hann
var öllum hugsterkari, svo var hann og öllum fríðari. Ekki þyrfti hann að skrýða
sig dýrligu konungsskrúði, að konungur væri auðkenndur þar, sem hann var, því að
yfirbragð það, sem honum fylgdi hversdagliga, gerði hann auðkenndan af öllu
fólkinu, þótt hann hefði eigi gullliga kórónu dýrum steinum setta á höfði sér
eða annan konungligan búnað af gullofnum klæðum, sem þá hafði hann. Á þeim
mánaði, er Junius heitir, var Alexander til konungs tekinn á þessu þingi með
vild og vingan alls stórmennis og að samþykktum múginum. Og þegar í stað þá
skipti hann í sveitir riddarum þeim, er hann hafði sér valda. Og það voru fimm
tigir hundraða. Allir höfðu þeir einn vilja til að berjast með konungi. En mikið
skildi aldur þeirra, því að eigi að eins valdi hann sér unga riddara heldur og
jafnvel aldraða, þá er reyndir höfðu verið að hvatleik með Philippo föður hans.
Öngan gerði konungurinn þann sveitarhöfðingja í liði sínu, er yngri væri en
sextugur. Og það myndi sá maður ætla, er hann hefði eigi fyrr séð þvílíkan her,
að slíkir, sem Alexander hafði valið sér sveitarhöfðingja liði sínu, myndi vera
hertogar eða með öllu sjálfur senatus. Með slíku riddaraliði, sem nú er nakkvað
frá talt, hafði konungur með sér til herferðar 2 þúsundir ins fjórða tigar af
fótgönguliði. Þetta lið var og undarliga vel búið með vopnum. Og þar með hafði
það ærið áræði. Og þó að þetta lið væri svo margt áræðissnart, er nú var frá
sagt, þá var þó að hvoru undarligt, er Alexander skyldi það fyrir ætlast að
leggja undir sig allan heiminn eigi með meira liði, og það þó enn undarligra, er
hann skyldi því á leið koma. Brátt eftir það, er konungur hafði þetta lið saman
safnað, þá gerðist það til tíðenda í þeirri borg á Grikklandi, er Athenae
heitir, að einn mikill höfðingi, sá er Demosthenes hét, eggjaði þess
borgarmennina, að þeir neitaði þessum inum nýja konungi. Og þeir gína við þessi
flugu og ætla að verja konungi borgina, ef hann þar kæmi. Alexander spyr þetta
brátt og skundar þegar hernum til þessar borgar. Ætlar hann og að lyfja þeim
sitt ofbeldi, er fyrstir gerðust til þess að rísa í mót honum, nema þeir ríði
skjótt á við sín. Og borgarmenn finna eigi fyrr, en konungur kemur með herinn að
borginni. Þeir leggja þegar stefnu með sér í höfuðkirkju þeirri, er helguð var
Pallade. Pallas var kölluð af heiðnum mönnum spektargyðja. Á þessi stefnu stóð
upp einn ríkur maður, sá er Aeschines hét, og talaði þar snjallt örendi. Hann
andsakaði Demosthenem mjög um það, er hann hafði eggjað borgarmenn að snúa í mót
konungi. Og hann bað borgarlýðinn upp gefast fyr konungi og biðja sér griða sem
fyrst. Það ráð tóku þeir, sem þessi maður kenndi þeim. Og því að þeir voru
samlendir konungi, þá veitti hann þeim það blíðliga, sem þeir báðu hann
mjúkliga. Í þessi borg var forðum ríkastur skóli. Og því þótti konungi til
lítils að berjast við þá, að þeir kunnu betur ritningar að skýra en vopnum að
stýra. Og eigi varð Alexandro meira fyrir að vinna þessa borg, en nú er frá
sagt. Eftir þetta stefnir konungur her sínum til þeirrar borgar, er Thebae
heitir. Þessi var ein in ágætasta borg forðum á Grikklandi. Og er konungur kemur
að staðinum, þá lúka borgarmenn aftur borgarhliðunum. Og því næst hlaupa þeir
upp á borgarveggina alvopnaðir og sýna svo konungi, að þeir vilja banna honum
borgina. Og ef Thebani hefði tekið slíkt ráð sem Athenienses, þá myndi þeir hafa
fengið stöðvað reiði konungs og fundið þar miskunn og mildi, sem gnóg var fyrir,
ef mjúkliga væri eftir leitað. En því að þeir sýndu konungi mikinn mótgang, þá
reyndu þeir það, að hann kunni refsa þeim þeirra dirfð og niðra þeirra drambi.
Og meðan konungur hugsar, hversu hann skyli þessa borg vinna, þá koma til hans
höfðingjar margir af inum næstum borgum og tjá fyrir honum oftliga, meðan hann
situr um borgina, að þar hefði jafnan uppspretta verið mikils ófriðar í landinu.
Og þar hefði margs konar ódæmi orðið í þeim stað, sem segir í mikilli bók
þeirri, er heitir historia thebana. Af slíkum fortölum þrútnar mjög reiði
konungs til borgarmanna. Og nú býður hann sína menn vopnast og sækja borgina. Og
þeir gera svo. En borgarmenn láta þegar drífa skot á þá. Ætla þeir, sem þeir
gera, að veita hart viðurnám. Konungsmenn taka þá það ráð, að sumir brjóta
borgarvegginn ið neðra með þess konar tólum, sem þar til hæfði, en sumir skutu
skjöldum yfir þeim og hlífðu þeim svo við skotum og grjóti. Og er borgarmenn
sjá, að konungsmenn mundu brotið fá borgina, þá hlaupa þeir felmsfullir inn af
borgarveggjunum og leita sér fylgsna. En konungsmenn dynja þegar á hæla þeim. Og
drepa þeir hvern, er þeir finna. Og er konungur sjálfur gengur í borgina, þá
kemur á mót honum sá maður, er Deades hét. Hann söng fyrir konungi með fögrum
strengleik það, er svo mælti: Heyr þú, Alexander, inn mildasti konungur,
afspringur guðanna. Hvort ætlar þú það fyrir að eyða þessa borg með öllu? Lát
þér í hug koma, að Aristoteles fósturfaðir þinn kenndi þér það ráð, að þú
skyldir vera góður bæna þurftugum og þyrma sigruðum. Eða hvort veist þú það, að
hér var inn helgi Bacchus fæddur í þessi borg? Bacchum kölluðu heiðnir menn
vínguð sitt. Hér eru og mörg önnur guð fædd, sagði hann. Einn af þeim, Hercules
inn sterki og inn viðförli, er þú ert frá kominn, konungur. Þyrm oss þá fyr
guðanna sakir, þótt vér sém þess óverðir. Hugsa svo fyrir þér, að óstöðugt
verður það ríki, er litla miskunn hefir með sér. En ef þú ert enn ráðinn til að
láta drepa allan borgarlýðinn, þá lát þú eigi borgina standa með heilu líki, því
að hún er öll guðunum helguð. Svo lauk Deades sínu máli, að konungur skipast
ekki við orð hans. Hann lætur alla borgina niður brjóta svo vandliga, að þar sem
áður höfðu verið turnar hávir eða kastalar, þar var nú náliga slétt jörð. Eld
lét hann og alls staðar í leggja húsin þar, sem hann fékk því á orkað. Síðan er
konungur hafði makliga hefnt Thebanis þeirra dirfð og hafði þar svo kennt
landsmönnum að þjóna nýjum konungi, þá setur hann til lands að gæta þá menn, er
honum þóttu vel til þess fallnir. En hann býr ferð sína brott af landinu og
ætlar, sem hann gerir að herja á ríki Darii konungs. Og nú lætur hann skip sín
búa og hlaða af margs konar gæsku, að það má hver maður ætla, að Alexander
konungur myndi eigi fá skip nýta mega til slíkrar herferðar. Svo er sagt, að
konungurinn hefði tveim skipum meir en hálft annað 100. Og þegar er til þess var
búið, þá láta konungsmenn skip sín úr festum. Og þar mátti þá heyra mikinn
lúðragang og þjóðsýnligt ákall. Þar mátti þá marka, hversu mikið flestir unna
sínu fósturlandi. Þeir Grikkirnir voru nú fúsir til að fylgja konungi og berjast
með honum sér til fjár og metnaðar. En allir af þeim í svo miklum her nema einn
þá settu augu sín aftur um skut, meðan þeir máttu nokkurn vita sjá til
fósturjarðar sinnar. Konungur sjálfur leið aldrigi aftur til landsins. Svo var
honum mikil fýst á, að berjast við Darium konung, að hann gleymdi þegar
fósturlandi sínu. Og var þar eftir móðir hans og systur. En þegar er konungur
sá, að Asia kom upp fyr stafn fram, þá gladdist hann svo mjög við, að gleðinni
varð næsta rúmfátt í brjóstinu. Og nú biður hann sína menn róa fast undir
seglum, að þeir mætti sem fyrst land taka. Þeir koma nú svo nær landinu, að eigi
var lengra til hafnar en örskot. Og þá skýtur konungur öru á landið upp og særir
svo jörð óvina sinna. Hann kallar þetta giftusamligt heill og gott sigurmark. Og
því trúir herinn allur og lýstur upp fagnaðarópi miklu. Því næst taka þeir land,
kasta nú akkerum og bera upp landfestar, hrjóða skip sín og setja landtjöld. En
eftir þetta starf snæða þeir fast lengi fram á nóttina. Að komanda morgni gengur
konungur á fjall eitt hátt og sér þaðan yfir landið. Þar mátti hann alla vega
sjá frá sér fagra völlu bleika akra stóra skóga blómgaða víngarða sterkar
borgir. Og er konungur sér yfir þessa fegurð alla, þá mælir hann svo til
vildarliðs síns: Þetta ríki, er nú lít eg yfir, ætla eg mér sjálfum. En
Grikkland föðurleifð mína vil eg nú gefa yður upp, segir hann til höfðingjanna.
Og svo treystist hann nú sinni gæfu, að honum þykir, sem þetta liggi laust
fyrir. En hann skiptir nú Grikklandi með þeim af stórmenninu, er honum þóttu
þess makligstir. Hann bannaði nú og sínum mönnum að taka þar strandhögg eða gera
annað óspakligt, jafnt sem hann ætti sjálfur hvetvetna það, er fyrir var. Þessu
næst stefnir konungur til þeirra borga, er nálægastar voru. Og þeir menn, er þær
borgir byggðu, þar sem þeir spurðu, að konungur sá inn útlendi var svo
friðsamur, og þeir vissu þó, að hann hafði mikinn afla, þá tóku þeir snjallt ráð
og gefast upp sjálfkrafa í vald konungs þess, er með djúpsettu ráði fékk svo
gert, að hann þyrmdi óvinum sínum og lagði þá þó undir sig bardagalaust. Eftir
þetta fer Alexander konungur á þann hluta ríkisins, er Phrygia heitir. Þar hafði
staðið forðum borg sú, er Troja var kölluð. Það hafa menn fyr satt, að þessi
borg hafi forðum mest verið og sterkust sem raun bar á, því að Agamemnon
Grikkjakonungur sat um hana 10 vetur með marga kappa og ótalligan her, áður hann
fengi brotið hana fyr Priamo konungi og sonum hans. Þangað fór Alexander
konungur fyr forvitni, ef hann mætti sjá nokkuð merki þeirra stórtíðenda, er þar
höfðu gerst. Og hann kom nú þar, sem Troja hafði staðið. Hennar mátti nú ekki
sjá annað en grundvöll einn. Þar af mátti þó sjá hversu mikil borgin myndi verið
hafa. Og nú er konungur hugði að, hvar hvergi þeirra kappanna, er þar fellu
mundu jarðaðir vera, því að var á legsteinum ritað yfir hverjum þeirra, þá kemur
konungur þar að, er Achilles var jarðaður. En þetta var ritað á legsteini hans.
Hér hvílir Achilles inn sterki, er drap Hectorem son Priami konungs. Sjá inn
sami var svikinn í tryggð og drepinn af Paride bróður Hectoris í sólarguðs hofi.
Á þenna legtitul sá konungur, því að honum þótti mikils um vert. Og eftir það
bar hann sjálfur reykelsi yfir leiðið, sem þar væri nokkur heilagur maður
jarðaður. Síðan mælti hann: Svo háleit er þessa manns hamingja orðin, er hér
hvílir, allra helst í því, að hans frægð man svo lengi lifa. Og mikil sæmd var
honum í því að sigra svo mikinn kappa, sem Hector var. En það þyki mér honum þó
mestur sæmdarauki verið hafa, að svo góður klerkur, sem Homerus var, gerði bók
um hans stórvirki, þá er allan aldur man uppi vera. Og þess vilda eg æskja, að
nokkur maður væri mér slíkur eftir líflát mitt, sem Homerus var Achilli, ef vér
fám nokkuð þess gert, er lofligrar umræðu þyki vert. Sá hlutur er þó svo, að eg
kvíða helst, þó að eg fá undir mig lagt allan heiminn, sem mig varir, að vera
myni, að mikil frægð lifi skemur eftir mig, en eg vilda. Og ef eg skylda annars
hvors, þá vilda eg himinríkis heldur missa en frægðarinnar, segir hann. Eftir
þetta mælir konungur svo til sinna manna: Látið eigi það skelfa yður af hernaði
þeim, er þér hafið upp tekið, þótt hamingja sé mjög óstöðug, því að óverður er
sá farsældar, er hann vill ekki þola það, er hart þykir. En þótt manni veiti
þungt um stundar sakir, þá kemur þó jafnan logn á bak vindi. En því að yður man
undarligt þykja, hvaðan eg mega svo mjög treystast vorri farsæld, þá vil eg nú
það kunnigt gera, þó að eg hafa hljótt yfir því látið hingað til. Þá er eg hafða
hefnt föður míns, bar svo oftliga til, að eg vakta þá um nætur, er aðrir sváfu
og hugsaða eg með mér, hvort eg skylda að eins verja það ríki, er faðir minn
hafði átt, eða afla mér meira. Og einshverja nótt að öllum öðrum sofundum í mínu
svefninni, þá er eg vakta um slíkt hugsi, kom mikið og bjart ljós yfir mig. Því
ljósi fylgdi einn göfugligur maður, ef lofað skal mann að kalla. Hann var harðla
vel klæddur og því líkast sem byskupar, þá er þeir eru skrýddir byskupsskrúði.
Tólf inir dýrstu steinar voru settir í klæði hans framan á brjóstið. Í enni
þessa manns var ritað scilicet tetragrammaton. Það fékk eg eigi skilið, segir
konungur, því að það var á þess konar tungu ritað, er mér var ókunnigt.
Síðklæddur var hann, svo að fyr klæðunum mátta eg eigi sjá fætur hans. Mikil ógn
stóð mér af þessum manni. Hafða eg tóm til að spyrja en þoran eigi, hver hann
væri eða hvaðan og að hví hann færi. Hann mað ekki kveðjur við mig og mælti svo
til mín: Far þú á braut af fósturlandi þínu, Alexander, því að eg man allt fólk
undir þig leggja. Og ef þú sér mig nokkuð sinn þvílíkan, sem nú sýnumst eg þér,
þá skalt þú þyrma mínum mönnum fyrir mínar sakir. Og eftir það hvarf hann upp í
loftið frá mér, segir konungur. Og þá fylldi hann herbergið í brautför sinni
inum dýrligsta ilm. Eftir sagða þessa vitran mælir konungur svo til riddara
sinna: Það skulu þér vita, inir vösku drengir, að í þess trausti, er mér
vitraðist, munu þér yðarn herskap fremja. Og nú snýr konungur aftur til sinna
herbúða. En þessi vitran fékk sína framkvæmd litlu síðar og sannaðist með þeim
hætti, að eftir það, er Alexander konungur hafði unnið þá borg á Jórsalalandi,
er Tyrus heitir, þá stefndi hann til Jórsalaborgar með miklu liði og ætlaði hann
að brjóta borgina en niðra Gyðinga tign og svívirða templum domini, sem aðrir
heiðnir konungar höfðu gert fyrir honum. Og er borgarmenn spyrja þessa
fyrirætlan konungs, þá taka þeir það ráð, að byskup sá, er þá var að staðnum,
gengur út með öllum höfðingjum borgarinnar og gerir virðuliga processionem á mót
konungi og ætlar svo að svefja hans reiði. Og þegar er konungur sér byskup, þá
kemur honum í hug, að sá maður var jafnt þannug búinn, er honum vitraðist fyrr
meir. Og hann stígur þegar af hesti sínum og fellur á kné fyr byskupi. Þetta
undruðust konungsmenn mjög, er konungur lítillætti sig svo mjög, að hann laut
þessum manni, þar sem þeir vissu áður, að hann vildi alla láta til sín lúta, og
þeir höfðu hann öngum fyr séð sitt höfuð hneigja. Þá stöðvar konungur sitt lið
og kallar stórgætinga sína með sér, ríður síðan í borgina friðsamliga, offrar
til templum domini margar stórar gersemar, þær sem þeir kölluðu þægiligstar
guði, er varðveittu musterið. Hann heitur og því Gyðingum, sem hann efndi, að
þeir skyldu æ í friði vera og góðu yfirlæti, meðan hans ríki stæði. Sá kvittur
kom nú til eyrna Dario konungi, að Alexander konungur var kominn í ríki hans með
herskildi. Og því að Darius konungur hafði lengi um kyrrt setið í góðum friði,
en af vanist styrjöld og ófriði, þá bregður honum við þessi tíðendi nokkuð. Og
þó að hann væri víðlendari fyr sakir margra skattkonunga, ríkari, miklu
fésterkari, af ágætu foreldri tignari, fyr aldurs sakir og frægðar í sínum
ríkdómi fullkomnari en Alexander, þá varð hann þó þegar í huginum lægri, þar sem
hann mátti í hvívetna meiri vera, ef hann hefði svo gnógan vilja til að verja
lönd sín, sem hann hafði ýrin föngin á. Og því að Darius konungur var friði
vanur og miklu bílífi, þá varð hann rauntregur til ófriðarins. En að eigi þætti
svo, sem konungligt vald minnkaðist eða skelfdist við þenna tíðendapata, þá
lætur Darius konungur skera herörvar upp um ríki sitt. Og honum safnast brátt
ótalligur her. Og í því bili sendir Darius konungur Alexandro konungi bréf það,
er þessi orð stóðu á: Darius konungur konunga frændi guðanna sendir þetta bréf
Alexandro þjón sínum. Þótt þú sér, Alexander, líkligur til uppreistar fyrir
sakir góðrar ættar, þá þyrm þú þó litlum aldri og enn vaxanda. Óskapligt er að
taka aldin af trénu fyrr en fullvaxið er. Haf mitt ráð og legg niður sem
skjótast vopn þau, er heimsklig ofdirfð eggjaði þig til upp að taka. Far heim
til móður þinnar og haf með þér þessa hluti, er eg sendi þér að gjöf. Það er
ráðningarsvipa, er aldri þínum hæfir, og böllur einn, er þér samir enn betur að
leika með en skjöldur eða sverð. Þar með sendi eg þér féhirslur þær, er fá munu
þér ýrna skotpeninga til að koma heim aftur ósoltnu liði þínu. En ef svo mikil
æði býr í þínu brjósti, að þér þyki deild friði betri með mínum fjandskap, þá
man eg senda til að refsa þér eigi riddara mína heldur vægðarlausa þræla, þá er
þig skulu í prísund setja og láta svo bíða hneisuligs dauða. Þá er Alexander
konungur hafði yfir lesið bréf þetta, lætur hann sér lítt bregða við þessi
ákefðarorð, andvarpar þó við nokkuð svo, ræðir síðan stilliliga til sendimanna
Darii konungs: Betur virði eg göfugligar gjafar konungs en sjálfur hann.
Böllurinn markar með vexti sínum heim þenna, er eg man undir mig leggja. Með
svipu þessi skal eg temja þá Serkina, þá er eg hefi eftir fenginn sigur upp
brotið allar féhirslur Darii konungs. Slík orð ritar hann aftur til
Serkjakonungs og setur fyrir sitt innsigli. Hann gefur sendimönnum virðuligar
gjafir og biður aftur fara við svo búið. Darius konungur fer nú með her sinn til
ár þeirrar, er Euphrates heitir. Hún er ein af þeim fjórum, er úr paradiso
falla. Hann sér nú það af bréfum Alexandri konungs, að eigi man með stóryrðum
einum hrinda mega hans hernaði. Og á sléttum völlum þeim, er lágu við ána, setur
Darius konungur herbúðir sínar. Hann stefnir nú liðinu einhvern dag út á völluna
og lætur til taka að telja liðið í sólarupprás. Og sú sýsla vinnst þann dag til
kvelds og fékk þeygi talt. Og nú hyggur Darius konungur það, að fyr sakir mikils
vopnabúnaðar og ótalligs hers myni engi þora við honum rönd að reisa. Nú sendir
hann fyr sér með ógrynni liðs höfðingja þann, er Memnon hét, að reyna styrk
Alexandri og verja honum borg þá, er Sardis heitir. Memnon hafði 6 hundruð
þúsunda liðs. En þótt Alexander hefði miklu minna lið, þá fékk hann þó sigur fyr
hvatleiks sakir sinna manna og leggur undir sig borgina. Í borg þessi var Wórs
hof í miklu haldi. Og í hofinu stóð vagn einn. Hann var með nokkurs konar vél
svo festur við og eða sila, að engi kunni frá leysa. Vagninn hafði þar lengi
staðið í hofinu. Og sá var átrúnaður borgarmanna, að engi myndi leyst fá
sköklana frá okinu, nema sá, er síðan fengi sigrað allt Asiam. Og er Alexander
konungur spurði þetta, þá var honum mikið um að reyna, hvort hann fengi leyst
knútana. Og því að hann vildi gjarna fyr sig láta fyllast örlaganna skipan, þá
tekur hann upp okið og vill frá leysa sköklana og fær eigi leyst. En að eigi
þætti þeim svo, er hjá stóðu, sem þetta væri konunginum illt heill, þá segir
hann svo til sinna manna: Hvort hyggið ér manni nokkurs að auðnara, að hann fái
knúta þessa leyst, eða viti, með hverri list þeir eru saman riðnir? Mikill
hégómi, segir hann, að trúa slíku. Bregður síðan sverði og höggur í sundur
knútana. Og hér var nú annaðhvort, að Alexander konungur fylldi það, er örlögin
höfðu fyrir skipað, þótt hann leysti knútana heldur með sverði en með höndum
sér, ella sýndi hann það, að þessi átrúnaður hafði hégómligur verið. Nú fer
Alexander konungur héðan til þess staðar, erancyra heitir. Og meðan hann dvelst
þar, þá sendir hann nokkurn hluta liðs síns að leggja undir sig þær þjóðir, er
Capadoces heita. Og er hans menn koma aftur með fengnum sigri, þá stefnir hann
með her sínum í mót Dario konungi og fer nú svo hvatliga, að það var nær frá
líkendum. Og því skundar hann svo, að þaðan, sem hann var þá staddur, er að fara
inn í megin landsins um þröngva dali og miklar torfærur. Og ef Darius konungur
hefði þannug skjótari orðið, þá hefði hann þar mátt teppa Alexandro stíg. Darius
konungur flytur nú og á brott herbúðir sínar frá ánni Euphrate. Þar skortir nú
eigi vopnabrak og mikinn lúðragang. Hann stefnir öllum her sínum í mót Alexandro
konungi. En svo skipar hann liði sínu, að í fyrstu fylkingu var líkneski guðs
þeirra, er Jupiter heitir á latínu en Wór á vora tungu. Wór var svo umbúð veitt
fyrir sakir mikils átrúnaðar, er Serkir höfðu til hans, að hann sat í gullligri
kerru settri dýrum steinum. Frammi fyrir honum var altari fagrliga með silfri
búið. Á altarinu brann eldur mikill fyrir líkneski Wórs. Eldur sá skyldi aldrigi
slokkna. Það kölluðu þeir vígðan eld. Fyrir kerru Wórs voru margir hestar
beittir snjóhvítir að lið. Tólf þjóðir voru til settar að varðveita þenna
blótskap, þær er á sína tungu mælti hver. Og í þessi fylkingu voru þeir menn, er
alþýðan hugði, að ódauðligir myndi vera fyrir sakir iðuligrar þjónustu, er þeir
veittu guðunum. Þetta lið allt saman voru 10 þúsundir. Í annarri fylking voru
fremstir frændur Darii konungs margir og göfgir með 15 þúsundir. Þeir voru
líkara búnir konum en hermönnum, því að klæði þeirra voru víða gulli búin. Í
miðri fylkingunni sat sjálfur Darius konungur í gullligri kerru. Þar var skipað
á báðar hendur honum mörgum guðum þeim, er hann þóttist mikið traust undir eiga.
Uppi yfir kerru konungsins sat einn ari. Hann var algylltur og breiddi vængina
út yfir kerruna á alla vega og hlífði svo konungi með skugga sínum við
sólarhita. Af þessum búnaði gulli glæstum og gimsteinum mátti Darius konungur
auðkenndur vera af öllum herinum. Frammi fyrir sér hafði konungur skipað 10
þúsundum þess liðs, er allt var spjótað. Eigi var gull eða silfur sparað við
spjótin. Meir voru flest ger til frægðar en fremdar í vopnaskipti. Darius
konungur hafði og einkum til sett að gæta sín 200 manna á hvora hlið. Þeir einir
menn voru til þess valdir, er konungakyns voru eða af öðrum inum göfgustum
ættum. Og að eigi væri Grikkjum auðsótt að sækja konunginn, þá lýkur hann utan
fylking sína með 300 þúsunda fótgönguliðs, þess er undarliga var vel að vopnum
búið. Í þriðju fylkingu var móðir Darii konungs og drottningin kona hans, börn
þeirra og allt skuldalið hans það, er honum var mest um hugað. Þetta lið allt
saman fluttist í fimm tegum vagna. Það var Serkjum títt í þann tíma, þeim er
ríkastir voru, að hafa með sér til bardaga allt hyski sitt og láta þaðan auðins
bíða. Með þessu liði lætur konungur flytja fjárhlut sinn á 6 hundruðum múla og 3
hundruðum úlfalda. Til gæslu við börn og konur og konungs féhirslur var settur
fjöldi bogmanna og þeirra, er með slöngur fóru. Síðast fór það lið, er í Noregi
mundi leiðangurslið kallað vera. Margt af þessu liði var lítt vopnað. En svo
mikill múgur var það allt saman, að eigi fékk talt. Slíkt er sagt frá liðskipan
og liðsfjölda Darii konungs. En hver er þetta kallar lygiliga sagt eða telur
slíkt með ýkjum, þá lesi fyrr en fæli librum Machabeorum þá bók, er inn helgi
Hieronymus prestur hefir fært af ebresku í latínu. Og væntir mig, að hann myni
finna þar sagt, að Antiochus Serkjakonungur hafði með sér til Jórsalalands 100
þúsunda fótgönguliðs og 200 þúsundir riddara, þá er hann ætlaðist að sigra Judam
Machabeum, er þá var með bræðrum sínum höfðingi yfir Gyðingafólki. Nú er að
segja frá Alexandro, að, hvar sem hann fer, þá stökkur landsfólkið undan og
eyðir héruðin. Og er hann sér það, þá flytur hann herbúðir sínar til þeirra
staða, er gamlir menn kölluðu herbúðir Cyrikonungs. Þaðan sendir Alexander
konungur Parmenionem þann inn dýrsta höfðingja, er var í liði hans, að gæta
borgar þeirrar, er Tarsus heitir. Landsmenn vildu brenna borgina. Í þessum stað
var síðan fæddur inn sæli Páll postuli. Parmenio býr nú þar fyrir konungi. En
hann kemur sjálfur stundu síðar. Eftir miðri borginni fellur á sú, er Cignus
heitir, fagurt vatn og skírt. Hér fýsir konung til á sund að fara. Þar var bæði,
að honum hafði heitt gert undir herklæðunum af miklum sólarhita, því að þetta
var um miðsumarsskeið, enda vildi hann fyr metnaðar sakir sýna íþrótt sína. Hér
mátti nú sjá, að skjótur atburður fékkst við örlögin, og leitaði þeim um að
turna. Og í þessum atburð staðnaði nokkuð hamingja konungsins. Hann hleypur
alsveittur á kalt vatn. Og þegar tekur kuldinn að stemma vindæðarnar. En
konungur stirðnar. Og nú verður hann þegar til lands að leggja sem hvatligast.
Hér af tekur hann nú sótt mikla, svo að sjálfum honum þykir örvænt, að hann myni
við rétta. Hann er nú borinn til herbergis síns. En í herbúðum gerist grátur
mikill. Segir hver öðrum, að konungur er að kominn bana. Og svo taka sumir til
orðs: Hver skyndiligur atburður hefir svo skjótt ráðið konungi vorum til bana?
Þú in óstöðuga hamingja, hvívetna grimmari, segja þeir, fyr hví vilt þú ræna
konunginn þegar svo dýrligu lífi, sem hann hefir haft? Þú vart honum hér til svo
mild sem móðir. Hví vilt þú nú gerast honum grimm stjúpmóðir? Heimurinn girntist
á að hafa þenna einvaldskonung yfir sér. En hvað skal af oss verða, segja þeir,
er fylgt höfum konunginum? Vér megum nú eigi snúast aftur til fósturlands vors
um eyðimerkur, þó að vér vilim. Eða hvort munu vér höfuðlausir rasa fram í
fylkingar óvina vorra? Eigi sjám vér og mann makligan til að koma í stað slíkum
konungi, sem Alexander hefir verið. Þetta kvein þeirra Grikkjanna heyrði
hamingjan þar, sem hún sat og velti hveli sínu. Hún stendur upp nú, brosir að
ræðum þeirra og svarar svo því, er á hana var leitað: Furðu mjög er mannfólkið
blint ins sanna um örlögin, er það andsakar mig jafnan svo rangliga. Aðrar
gyðjur hafa og eigi síður vald en eg að gera, sem þeim líkar. En hvað sem illa
verður, þá kenna menn mér völd af. Nú gef eg mönnunum frið og farsæld, þá lofa
þeir mig. En ef eg kippi frá þeim, þá lasta þeir mig svo, sem náttúran hafi mér
staðfesti gefið, ef eg hafa vilda. En ef eg væra öllum jöfn og sifleyti með sama
móti, þá munda eg eigi kallað hamingja. Náttúran hefir mér það lögmál sett, að
eg skyla aldrigi um kyrrt sitja og hafa lausung fyrir staðfesti. Síðan er
hamingjan hafði þetta rætt, þá tók konungur þegar nokkuð að styrkna, því að
vindur náði þá smám og smám að renna í æðarnar. Þó hafði hann iðraverk mikinn.
Og nú sest hann upp við ölboga og ræðir svo fyrir sínum mönnum: Hvort man
óvinaflokkur vor skulu hér í herbúðunum spenna Alexandrum konung sigraðan
bardagalaust? Því að svo nálægur, sem her Darii konungs er oss, þá fær nú ekki
seinni lækningu komið við sótt mína. Eða munu þeir berkja skulu yfir voru
herfangi riddarar Darii en Alexander man útlagur og dýrðarlaus vera flettur
kastaður á bera jörð óvina sinna? Nei, segir hann, allt man öðruvís verða.
Freisti læknarnir fyrst, ef þeir megi mér nokkura bót vinna. Og viti þeir það,
að meir leita eg fyr lækningina tómstundar til að berjast við Darium konung
heldur en að lengja líf mitt. Og víst þyki mér bardagafrestin verri en
sjúkleikur sá, er eg hefi, því að, þótt eg sjá sjúkur og eg mega ekki annað gera
en sýna mig fyrir minni fylkingu, þá munu þegar óvinir vorir flýja en mínir menn
flóttann reka. Slík ákefð konungsins og rasandi bardagafýst aflar liðinu mikils
ótta, að skjótar aðgerðir læknanna mundi sótt hans auka. Philippus konungur
faðir Alexandri hafði fengið honum lækni þann, er og hét Philippus. Þessi inn
sami maður var viðurstaddur ræðu konungsins og hét því, að hann mundi fá gert
hann heilan á þriggja nátta fresti, ef hann vildi á kyrrðum hafast. Og þótt
konungi þætti löng heilsubið og bardagafrest, þá dvelst hann þar þó í borginni
Tarso, svo sem læknir beiddi. Á þessi stundu kemur til konungs bréf, er Parmenio
sendir honum. Það stóð á bréfinu, að Darius konungur hefði heitið Philippo miklu
fé og systur sinni með, að hann skyldi svíka Alexandrum í drykk. Nú kom inn
þriði dagur frá því, er konungur hafði sóttina tekið. Og þá færir Philippus
honum heilsudrykk þann, er hann hafði búið. Konungur trúir nú lækninum illa
fyrir það, er á bréfinu stóð. Og í því, er hann tekur við drykkinum, þá fær hann
í hendur honum það sama bréf, biður hann upp lesa. Og meðan Philippus les yfir
bréfið, þá hyggur konungur að vandliga, ef honum bregði nokkuð við. Og eigi fær
hann það séð. Og þegar er hann hefir yfir lesið, þá mælir hann til konungs
hlæjandi: Minn herra, segir hann, byrg úti hræsluna og ger þig kátan. Lát
æðarnar taka styrk af heilsudrykk þessum, er eg gef þér af heilum hug. En gjarna
vildi sá, er mig hefir í róg borið, að þessi sótt aðgerðalaus hefði þig til til
bana leitt. Og að vísu er annaðhvort, að hann öfundaði mína kunnustu. Eða
fyrmundi þér lífsins konungur. Og það hygg eg sannara, er síður skyldi. Og víst
sýnir sá sig illviljaðan og svikanna sekjan, er hann sannar þeim á hendur
svikin, er sýkn er. En svo gerir oft vondur maður, að hann bregður því öðrum, er
hann veit á sjálfan sig. Og af slíku svo verður réttlátur maður oftliga
fyrdæmdur af ljúgfróðri hirð, en sá leystur er sakbitinn er. Síðan er Philippus
hafði sannliga fyrir sig svarað, þá biður hann konung óhræddan drekka. Og hann
gerir svo. Eftir tekinn drykk fær konungur heilsu sína og slíkan styrk afls og
hugar, sem hann hafði fyrr haft. Höfðingjarnir renna nú á háls Philippo lækni
hver að öðrum og þakka honum heilsu konungsins. Kalla hann nú verið hafa föður
fósturjarðar sinnar og gæslumann. Annan dag eftir stígur konungur á hest sinn
ríður um allar herbúðir og sýnir sig heilan, skekur úr liðinu alla æðru þá, er
gerst hafði af sjúkleik hans, og styrkir herinn með blíðu yfirbragði sjálfs síns
og fögrum fortölum. Síðan er her Alexandri inar nálægstu borgir og hann sjálfur
hafði fórnað guðunum slíkt, sem hann hét til heilsu sér, þá fær hann til þeirrar
borgar, er Ixon heitir. Þar kemur Parmenio í mót konungi. Hann hafði unnið þessa
borg og stökkt í brott borgarlýðnum en búið þar fyrir konungi. Í þessum stað
hefir Alexander konungur hirðstefnur og leitar ráðs við höfðingja, hvort þaðan
skal bíða þess, er Darius kemur með her sinn, eða skal enn stefna fram lengra
til móts við hann. Frá því er sagt, að Parmenio gefur konungi það ráð, að hann
skyli fram halda liðinu í fjallaklofa nokkurn þar, sem Darius konungur var að
kominn öðrum megin með her sinn. Segir Parmenio svo, að í þröngva dal þeim munu
jafnmikil vera verða brjóst á fylkingum konunganna, þótt Darius hafi lið miklu
meira. Og þetta ráð verður tekið um síðir með vild allra höfðingja en atkvæði
konungs. Það gerist til tíðenda, meðan Darius konungur dvelst í þessi borg, er
fyrr var nefnd, að sá maður er borinn í róg við hann, er Sisines hét. Hann hafði
verið harðla kær konungi. En nú var honum það kennt, að hann hefði tekið fé til
af Dario konungi að svíkja Alexandrum. En það var til þess haft, að hann leyndi
bréfi nokkuru, því er honum hafði sent einn af riddurum Darii konungs. Og fyr þá
sök var hann drepinn að vitanda konungi fyr logna sök að því, sem flestir
ætluðu. Nú er að segja frá Dario konungi, að þá, er hann er kominn fram að
þröngva dal þeim, er fyrr var getið, með allan her, kemur í mót honum með mikla
riddarasveit gerskur maður einn, sá er Timodes hét. Hann hafði orðið landflótti
af Grikklandi. Þessi maður býður Dario konungi lið sitt. Og hann þiggur það.
Hann gefur honum og það ráð, að hann skyli aftur snúa her sínum til valla
nokkurra sléttra og berjast heldur þar við Alexandrum, er hann megi við koma
öllu liði sínu. En ef konungi þyki svívirðligt aftur að snúa og sýnist herinum,
sem það myni illt heill að hopa þegar á hæl, þá biður Timodes, að hann láti
brott fara fjárhlut sinn flestan allan og þar með ófært lið, konur og börn. Fái
þar svo lið með, að það fólk megi óhrætt um sig vera. Og ef svo illa verður,
segir Timodes, að hamingja vill Alexandro betur en oss í inum fyrsta bardaga, þá
sýnist mér vænna, að fjárhlutur vor sé hirður og liðið sparist sumt til þess að
rétta þann bakslett, ef vér fám nokkurn. Láti guðin oss engan fá. Mikið óráð að
gefa í einum bardaga allt senn í vald hamingjunnar það, er við liggur. Þetta var
nytsamligt ráð, er hann gaf konungi. En þó sýndist öðruvís höfðingjum þeirra
Serkjanna. Og þess fýsa þeir Darium konung, að hann láti drepa Timodem og sveit
hans alla. Kveðast það ætla, að því hafi Timodes þetta ráð gefið, að hann mundi
sér ætla fjárhlutinn allan, ef Darius yrði sigraður. Hlaupa síðan aftur með fénu
í Grikkjakonungs her. Og kaupa sig svo í frið við Alexandrum. Darius konungur
hlýðir ekki á þessar fortölur, því að hann var mildur maður og góðgjarn, lætur
sér allt róg illt þykja, en svarar svo þeirra ræðum: Verði það eigi, segir hann,
að eg láta drepa þá menn, er mér hafa gerst handgengnir og gefið sig í mitt
vald. Skyli konungur láta slíka óhæfu vinna? Nei, segir hann, aldrigi skal svo
ljót ófrægð fá saurgað elli mína. Síðan þakkar konungur Timodi sýndan góðvilja.
En svívirðligt sýnist honum aftur að snúa liðinu. Þykir svo, sem margir munu
kalla flótta. Og nú langar hann mjög til, að bardaginn skyli takast sem fyrst og
í dal þeim, er fyrr var getið. En það ráð tekur hann af þeim, er Timodes hafði
gefið honum, að hann lætur brott flytja mestan þorra fjárins til borgar þeirrar,
er Damascus heitir, og fer þar með mikið lið. En hann lætur drottningina og
móður sína og son sinn 7 vetra gamlan bíða í herbúðum þess, er að hendi kemur,
vill í því halda venju inna fyrri konunga. Inn næsta dag fyrir þann, er Darius
konungur vissi, að bardaginn mundi takast á, gengur hann upp á hól einn lítinn,
er var í millum herbúðanna. Hóllinn var allur gróinn utan af ilmandi grösum. Í
ofanverðum hólminum stóð eitt fagurt tré, það er laurus heitir. Annan veg út í
frá fellur á ein mikil. Að ánni fram ganga tveim megin vallgrónir bakkar. Til
þessa staðar lætur Darius konungur blása öllum her sínum. Kallar síðan höfðingja
til sín og skipar til, hvar hver þeirra skal í fylkingu vera með sínar sveitir
þá, er bardaginn tekst. Og er hann hefir því skipað, sem honum líkar, þá lítur
hann yfir liðið, er sat á völlunum út í frá hauginum. Darius konungur var inn
tíguligsti maður og af því inu góða yfirbragði, er hann hafði, mundi hver
dugandi maður í herinum þykjast skyldur til að veita honum slíkt, er mætti, þótt
hann þegði sjálfur. Síðan talar hann fyrir liðinu og hefur svo mál sitt: Hér er
nú það lið saman komið, er eg veit jafnan sigursælt verið hafa. Og er það eigi
undarligt fyrir því, að þér Serkirnir eruð og arfar guðanna komnir frá Belo
konungi, er fyrst hefir af vorum frændum verið hafður í guðatölu. Verið öruggir
og óskelfir í hjörtunum. Gefið ekki rúm hræslunni. Eigi er sem þér mynið við
ofurefli eiga. Refsing má það kalla en eigi bardaga, er konungur hegnir þræla
sína, þá er sig gera svo djarfa, að þeir taka vopn honum í móti. Þessi inn
skakkborni sveinn Alexander, er vér hyggjum, að sé son ins ódyggva Neptanabi,
hefir látið gefa sér konungsnafn og hyggur nú það, þar sem hann er í broddi lífs
síns, að ekki myni við honum standa. Rasar hann án ráði. Gefur ekki gaum, hvað
fyrir er. Vill heldur, þótt hann viti vísan bana sinn, berjast en lifa við
ósigur. En þegar hefir honum nú nokkuð öðruvís tekist, en hann hugði, því að
fyrir vorum mönnum hefir hann látið mikinn fjölda sinna riddara. Og af því
grunar mig, að hann treystist sér minnur en var. Mikil skömm, að fáir þrælar og
fátækir, þeir er ekki bein hafa í hendi, skulu þora í mót að rísa höfðingjum
þeim, er fyrir eigu að ráða mestum hluta gulls þess, er í heiminum er. Vita
vilda eg, hvaðan Alexander tekur þá dul, að hann myni njóta mega þess ríkis, er
sá inn ágæti konungur Cyrus hefir átt, er sigur fékk, hvar sem hann barðist í
heiminum. En þótt hann sé dauður, þá ríkir hann enn fyrir mig, er í hans stað em
eg kominn. Og að mér lifanda lifir enn hans hamingja. Allir menn vitu það, að
vér Serkirnir erum frá risum komnir, því að vér finnum ættartal vort til þeirra
ritað í annálum. En vér megum á stórvirkjum þeim, er eftir þá lifa, sjá hvílíkir
þeir hafa verið. Bækur vorar votta, að þeir börðust við guðin sjölf. Þeir gerðu
stöpulinn Babel, höfðu tigl fyrir grjót en bik fyrir lím. Vorir foreldrar hafa
og eftir leift þá ina miklu Babylon, er nafn tók af tungnaskipti. Heilir svo. Nú
með því, að þér séð komnir frá slíkum afreksmönnum, kallið aftur til yðar þeirra
styrk. Verið karlmannliga föðurleifð yðra. Gætið vandliga sæmdar og frægðar.
Látið eigi fátækjan og útlendan sigurvegara troða jörð og afreksverk feðra
vorra. En ef svo skammsamliga verður, að sá inn ódyggvi flokkur óvina vorra komi
nokkurum á flótta, þótt þér vilið eigi fyr mér berjast eða fyr eignum og óðulum
eða nágrönnum yðrum, snúið þó aftur til bardagans fyr sakir kvenna yðarra og
barna, því að fólk munu fjandmenn vorir spenna í herbúðunum, ef þér vilið eigi
verja, og gera sér að herfangi. En eigi hræðumst eg að hvoru, að svo verði, því
að svo hefir mig dreymt, sem vér mynim sigur fá. Eg þóttumst sjá í svefninum, að
landtjöld Grikkja loguðu. Og eg sá Alexandrum klæddan pellsklæðum eftir þeim
sið, sem er í Babylone. Og í borgina var hann kominn og leiddur handtekinn fyrir
mig. Því næst þótti mér hann hverfa. En til hvers dvel eg mig í slíkri ræðu?
Sver eg þess fyrir sólina, er upp rennur í voru ríki, að hver, sem á flótta
snýr, skal minn fjandmaður vera. Og er konungur hafði svo talað, þá kemur
hlaupandi njósnarmaður einn með þeim tíðendum, að Alexander hafi snúið á flótta
og þorað eigi að bíða þess, er Darius kæmi með her sinn. Segir hann hafa hlaupið
á fjöll og skóga og stefnt svo út til hafs ið beinsta. Konungur trúir því, er
þessi skræfa segir í vil honum og verður harðla glaður við, eggjar nú, að eftir
skyli halda sem harðast. Og herinn allur stefnir þegar yfir ána, er féll skammt
frá herbúðunum, sem fyrr var sagt. Vanda þeir nú lítt leiðna. Dreifist liðið
mjög, því að hver stefnir það, er gegnst þótti, að sem fyrst mætti komast fyrir
þá Grikkina og snúa þeim aftur. Hvert rasar þú inn feigligi fjöldi? Segir
meistari Galterus, er versað hefir sögu þessa, og snýr svo ræðu sinni til þeirra
Serkjanna. Hvort ætlið þér, að Alexander myni flýja, sá maður, er flóttann
hyggur hverjum lesti ljótara, en hræðist það eitt, að þér mynið flýja? Og ef
hann skyldi kjósa, hvort hann vildi heldur flýja og hafa sigur eða verjast úr
stað og vera sigraður af flóttamönnum, væri sá einn fyr hendi að taka þann kost
annan hvorn. Meiri von, að hann efaðist í, hvort honum þætti minnur til sæmdar.
Nú er aftur að hverfa til sögunnar sjálfrar og frá því að segja, að her Darii
konungs sækir hart fram til borgarinnar Ixon. Og nú verða varðhaldsmenn
Alexandri varir við hermenn, því að þeir mega sjá ljómann af gulli og
gimsteinum, er liðið hafði borið á sig og vopn sín. Heyra þeir og vopnabrakið og
þekkja jóreykina, er svo voru miklir að löngum fal sólina. Og einn
varðhaldsmaður, sá er fékk séð herinn af hóli nokkurum háum, hefir þegar á rás
til borgarinnar og segir Grikkjum, að Darius konungur er nú ókominn að eins með
svo mikinn her, sem engi maður man fyrr þvílíkan hafa séð. Alexander konungur
trúir þessu trautt, því að hann angrar ekki annað en frest bardagans. Og þegar
er hann veit til víss, að hersagan man sönn vera, kallar hann hátt og mælir svo:
Vopn, vopn, Grikkir. Og fyrst verður hann sjálfur búinn af staðnum og hleypir í
móti Serkjum og hjálmað og brynjað riddaralið, svo hvað sem búið verður. Svo
rasar soltinn vargur til bráðarinnar, þá er hann fæðir á sér hvelpa sína. Þeir
ýla þegar, er þeir missa mjólkur úr þurrum spenum. Ýling þeirra og dreyrgjarn
sultur keyrir varginn um síðir í búfjárhaga að leita sér matfanga.
Smalasveinninn leysir þegar hunda sína, er hann sér varginn. En hann stefnir að
fénu eigi að síður. Smalinn veit eigi, hvert hann skal undan halda. Þykir, sem
vargur myni fyrir vera, hvert sem hann snýr. Með þessum hætti geysist Alexander
í mót óvinum sínum þeim, er því trúðu, að hann mundi flýið hafa. Og þegar, er
Serkir sjá herinn fara í móti sér, þá vita þeir, hvað hræddurinn er. Sýndist
þeim nú eigi, sem þeir höfðu ætlað, að Alexander snöri baki við. Nú sundrast
mjög fylkingar Darii konungs af ákalli og þys þeim, er varð þá, er saman dró
liðið. Margar tungur gengu og í herinum. Og varð af því seint að gera ráð fyrir
svo miklum múg. Var og flest allt liðið betur búið til rásar en bardaga. Darius
konungur fær nú þó skipað her sínum í fylkingar í annað sinn. Hann gerir nú það
ráð, að þegar, er her hans kæmi fram úr dalnum þannug, sem rúmlent var, skyli
gerða utan um fylkingar Grikkja með múginum svo, að þeir mætti engan veg undan
komast. Þetta ráð hefði Dario nytsamligt verið, ef framgengt yrði. En hamingjan,
sú er hverju ráði er ríkari, gekk í móti, því að Alexander kom í mót honum fram
í dalnum þar, er svo var þrönglent, að jafnmikil urðu vera brjóst á fylkingunum.
Bardagi þessi tókst í héraði því, er Cilicia heitir, skammt frá Ixon þeirri
borg, er fyrr var nefnd, og í dal einum þröngum, sem nú hefir sagt verið. Nú er
frá því að segja, að Alexander fylkir liði sínu. Fótgöngulið skipar hann í
fylkingarbroddinn. En fyrir inn hægra fylkingararm setur hann þann hertoga, er
Nicanor hét. Hann var son Parmenionis. Og með honum þá höfðingja, er svo heita
Ptolemaeus og Amyntas, Perdiccas og Coenus, Clitus og Meleager. Hver þessa var
hertogi yfir sínu liði. Inn vinstra fylkingararm skal verja Parmenio sá maður,
er einn var fræknastur af Grikkjum, og með honum Craterus og Antigonus og
Philotas son Parmenionis annar, er nær var best vígur í herinum. Frammi fyrir
öllum merkjum var einn ungur maður á hesti þeim, er Bucifal heitir, ekki
dælligur bleyðimönnum undir brún að líta. Það var sjálfur Alexander Macedo.
Næstur honum var jafnan sá maður, er Hephaestion hét trúnaðarmaður hans einn,
jafn konungi að aldri og klerkdómi en fríðari sýnum. Og nú ríður konungur, síðan
er hann hefir svo skipað liðinu, frammi fyrir fylkingum. Biður hertogana berjast
hraustliga. Mælir blíðliga til vina sinna. Hvessir sljóva. En brýnir hugrakka.
Nú semur hann og þröngur saman í annað sinn dreifðar fylkingar. Þrælum heitur
hann frelsi en gnógligu gulli félausum og fégjörnum, ef þeir vilja vaskliga
berjast. Sumum bendir hann með spjótskafti sínu, að skjótara gangi. Með slíkum
svo fortölum ríður hann um herinn. Og þar með eggjar hann bogmenn, að þeir bendi
boga sína þegar, er Serkir koma í skotfæri. Biður hann og þá, er með slöngur
fara, að þeir láti og ekki sein að sér. Bænir hann og, að þegar, er í höggfæri
má koma, skyli þeir ólatliga brytja með öxum og sverðum. En meðan herinn dvelst
og Grikkir bíða með fylktu liði þess, er Darius kæmi, þá talar Alexander svo
fyrir liðinu: Heyrið ér inir fræknu drengir, er komnir eruð frá bardagaguðinu
sjálfu, er Mars heitir. Og þér, er svo hafið framist í mörgum stórvirkjum, að
allur heimur girnist að hafa yður sér til lávarða. Nú er sá dagur kominn, er vér
höfum ýskt, að koma skyldi. Á þessum degi vill hamingjan gefa þann sigur, er hún
hefir oss oft heitið. Þenna sigur bendi hún þegar fyrir í Europa, þá er þér
brutuð Thebas alla til jarðar og drápuð allan borgarlýðinn en tömduð Athenas með
ógn einni saman. Hér meguð ér nú sjá fyrir yður óvígligan her og kvensligar
fylkingar, er allar þykja skína af gulli og gimsteinum. En það sama glys, er
þeir hafa þar á sig borið, sýnir oss, að vér megum heldur vænta þaðan herfangs
en háska, því að með vopnum skal sigur vega. En blautir menn og bílífi vanir
kunna ekki annað en ógna. Hræðast þeir sverð og sár. Og lítt munu vopn yður hafa
raufað innyfli þeirra. Og litlu blóði munu þeir út hafa hellt, áður en þeir munu
flýja. Þá man eg reyna, hversu mjög þér hirðið um mig, er eg sé sljó sverð
brotin en hlífar klofnar af stórum höggum. Hönd höggvanda man vilja sýna, og
sverð man sanna, sem reitt er, hversu mjög yður kemur Alexander í hug. Sigrið nú
þá, er þegar eru, sem sigraðir sé. Vitið að sjálfs síns fjandmaður er sá, er
hann reiðir sljóliga sverð að óvin sínum. Og skemma vill sá sitt líf, er hann
lengir líf óvinar síns. Og engi er það mildi að þyrma mótstöðumönnum sínum í
bardaga. Þung er sú hönd sjálfri sér og maklig afhöggs, er hún vegur sparliga.
Slenskaparfullir menn þora að hlaupa í dauðann þá, er þeir taka að fálma, en
þora eigi að verja sig og forðast svo dauðann. Látið yður nú í hug koma, hversu
mörg rangendi eða marga bardaga og stór manndráp Grikkir hafa þolað höfðingjum
úr Asia. Ætlið ér þörf vinna, að frændur einir gjaldi þess, er feður gerðu? Eigi
er fullhefnt, þótt þessi múgur sé allur niður drepinn, er þér séð hér fyrir
yður. Allt Asia skal gjalda þeirra hervirkja, er ger hafa verið í Europa. Media
skal gjalda með Dario konungi þess hernaðar, er Xerxes konungur hefir gert í
Grikklandi. Berið nú þá fram merkin þar eftir, sem eg skal fyrir fara, og ryðið
með sverðunum götur í gögnum fylkingar þeirra. Bardagans vil eg hluttakari vera
með yður en herfangsins eigi. Því skuluð ér með yður skipta, að fullu vinnst mér
ágætið eitt saman. Fjárins ann yður en mér frægðarinnar. Svo talar Alexander. Og
þegar eftir það hlaupast að fylkingar. Og þá ljósta Serkir upp herópi miklu, og
svo Grikkir ið sama. Þeyta nú hvorirtveggju lúðra sína og herhorn, svo að byll í
öllum fjöllum þeim, er í nánd eru. Aldrigi hafði dvergmálinn og veitt hljóðunum
fleiri andsvör en nú. Frá því er nú að segja, að hér verður kostur að sjá, sem
ætla má, mörg og ágætlig vopn. En þó báru ein af öllum öðrum. En það voru vopn
Darii konungs. Eigi var sparað gull við þau. En þó var miklu meira vert um
hagleik þann, er þar var á. Skjöldur hans var sjöfaldur á þykktina en lagður
allur utan með gulli. Þar voru skrifaðir á frændur og foreldrar Darii konungs og
stórvirki þeirra. Risarnir, er fyrst gerðu stöpulinn Babel eftir Nóaflóð á velli
þeim, er Sennaar heitir. Og þar eftir tungnaskipti. Í öðrum stað á skildinum var
skrifaður Nabuchodonosor konungur og það, er hann fór til Jórsalaborgar með her
sinn og vann borgina, brauð til jarðar templum domini og alla borgarveggi, gerði
hertekinn Gyðingalýð, og hafði Sedeciam konung, er hann hafði blinda látið, heim
með sér til Babylonem. Það var allt skrifað á skildinum, er inum fyrrum konungum
hafði vel tekist. En það var allt látið niðri liggja, er þeim hafði til
svívirðingar gerst. Í þriðja stað var það skrifað, er Balthasar konungur drakk
úr gullkerum þeim, er Nabuchodonosor hafði tekið úr templo domini, og höndin
sýndist rita á hallarvegginum það, er engi fékk skilt nema Daniel spámaður. Á
listunni utan um þessar sögur var saga ins ágæta konungs Cyri, er sigraði Lydiam
og Croesum konung, er blekktur var af spádómi sólarguðs. Þessi stórtíðendi voru
þar öll á skrifuð, sem hér er nú nokkuð bréfað af. En það eru stórsögur, ef þær
eru greiddar út í gegnum. En það er að segja frá ævilokum Cyri konungs þess, er
hvervetna er getið á bókum, að drottning ein, sú er Tomyris hét, reis í mót
honum. Og í þeirri sókn, er hún háði við hann, fell Cyrus konungur. Um þann
atburð ræðir svo meistari Galterus: Hó, hó. Blekkilig er þessa heims hamingja.
Og oft sýnist það, hversu völt hún er. Cyrus konungur var á sínum dögum
víðlendstur konungur og sigursælstur. Hans frægð hafði farið of allan heim. Og
hvar sem hann hafði við lent, urðu allir fyrir honum að láta. En svo ríkur og
máttugur sem hann var, þá fékk þó ein kona sigrað hann. Eigi skyldu dauðligir
menn, segir hann meistarinn, stærast af gefnum ríkdómi. Og fyrlíta sér minni
menn. Eigi skyldu þeir og inir sigursælu vera óþakknæmir við inn hæsta
sigurvegara. Sá er gefa má styrk og ríki sigur og auðæfi, sá inn sami má það
allt í brott taka þegar, er hann vill. Nú er til sögunnar að snúa og frá því að
segja, að vopnabrak og brestir af stórum höggum sigra lúðragang, svo að heyrir
trautt eða eigi. Og svo þykkt drífa nú spjót og örvar og alls konar skotvopn, að
varla má sjá fyrir heiðan himin. Konungur sjálfur Alexander ríður fyrst fram svo
snart til að jafna sem steinn af valslöngu og þar að, er gulllagðir skildir og
hjálmar settir af dýrum steinum segja til, að heldur munu fyrir vera konungar en
kotkarlar. Og þar stefnir hann að, er merki var borið fyrir Dario konungi. Það
var flugdreki gylltur allur. Hann gapti munni, er vindur blés framan í ginið, og
var hræðiligur að sjá. Meðan Alexander konungur leitast um, hvern hann finni
makligan til að leggja fyrst við jörðu, þá ríður í mót honum höfðingi sá, er
Arethas heitir. Hann var greifi yfir Syria. Leónsmerki hékk af hans spjótskafti.
En hjálmur hans þótti loga af carbunculo þeim, er í var settur. Arethas leggur í
skjöld Alexandri með spjóti svo fast, að spjótskaftið brast í sundur. Og nú
leggur Alexander í mót í skjöld Arethae og í gegnum skjöldinn og þrefalda
brynju, svo að spjótsoddurinn nemur í hjartanu stað. Grikkir ljósta þegar upp
ópi miklu og kalla þetta verk mikinn sigur og sigurvænligt heill, er konungur
sjálfur hefir svo röskliga vakið víg fyrstur manna. Eftir þenna atburð taka
saman að riðlast mjög sveitirnar. Og nú ríða fram þeir hertogarnir Clitus og
Ptolemaeus, menn helsti vaskligir undir vopnum að sjá. Og svo fara þeir geystir
í móti sínum fjandmönnum, sem soltinn leó móti sénum yxnaflokki. Ptolemaeus
ríður að þeim riddara, er Cleocas heitir, og leggur til hans í vangann en út um
annan, svo að þar flýtur heilinn í brott, hrindur honum svo leiknum dauðum til
jarðar. Clitus ríður að þeim riddara, er Ardophilus heitir, og leggur í skjöld
hans spjóti. Ardophilus leggur og í mót í skjöld Cliti. Svo leggja þeir fast, að
í sundur brestur spjótið hvorttveggja. Eftir það skiptast þeir höggum við, þar
til er um síðir falla til jarðar hestar þeirra og sjálfir þeir af mæði langrar
og snarprar sóknar. Og svo liggja þeir hríð, sem eigi sé líf með þeim. En er
mæðin tók nokkuð af þeim að renna, þá kemsk Clitus fyrri á fætur. Og þá er
Ardophilus leitar við upp að standa, setur Clitus sverðið á háls honum. Og gerir
skjótan skilnað búks og höfuðs. Nú ríður fram af Serkjum einn ágætur höfðingi,
er Matheus heitir, fríður maður sýnum, snjallur í máli og góður til vopns. Og í
vinstra fylkingararmi Grikkja drepur Matheus þann riddara, er Iollas hét.
Philotas son Parmenionis, er var einn af höfðingjum þessa fylkingararms, vill
hefna síns félaga. Og höggur eftir Matheo með sverði. En kviklátur hestur, er
Matheus sat á, ber hann undan höggvinu. Philotas höggur þá til riddara þess, er
Ochus heitir, og tvískiptir á honum síðuna. Eftir þetta högg og mörg önnur stór,
er Philotas gefur Serkjum, leggja fast að honum riddarar af Hyrcani. Og er
Grikkir sjá, að hann á við mikið ofurefli, þá stefna til fulltings við hann þeir
hertogarnir Antigonus og Coenus Craterus og Parmenio faðir Philote sá maður, er
alls var þess hluttakari, er Alexander gerði, svo að frásagnar væri vert. En
betur ætla eg sama, segir meistari Galterus, að þegja yfir, meðan má, hver gjöld
Parmenio tók sinna tilverka. Antigonus ríður að þeim manni, er Phelax heitir. Og
höggur til hans með sverði, svo að hann þarf eigi fleira. Coenus leggur spjóti
til þess manns, er Mida heitir. Og af því lagi fær hann bana. Craterus stefnir
að þeim manni, er Amphilocus heitir, og veitir honum áverka. Þrífur síðan í
hjálm hans. Og steypir honum örendum til jarðar úr kerru, er hann hafði setið í.
Craterus vinnur og á þeim manni, er stýrt hafði kerrunni, svo að hann dregur
eftir sér iðrin, hrindur honum síðan á fætur sínum lávarði. Parmenio gengur fram
móti Serkjum eftir vanda. Og nú ríða að honum riddarar. Annar heitir Dimus. En
annar Isannes. Hann var konungborinn maður. Þeir leggja báðir senn spjótum á
hægri síðu Parmenionis. Hann bifast ekki við lögin. En kallar á gerskan riddara
þann, Orestes heitir. Sá hefir látið hest sinn. Og hefir á rás upp í
fjallshlíðina. Snú aftur sem bráðast til bardagans, segir hann. Eg skal gjalda
þér aftur hest þinn. Síðan snýst hann við Isanni og leggur framan í brjóst
honum. Og hrindur dauðum aftur af hestinum. En fær þann sama hest Oresto. Eftir
það ríður hann að Dimo og höggur af honum höndina. Steypir honum af hesti.
Hleypir síðan á hann og gerir hann óvígjan með öllu. Því næst drepur hann Agilon
og annan Elan, inn þriðja Cherippum. Hann var ættaður af Arabia. Nú ríður fram
einn af Grikkjum, sá er Eumenides hét, og vinnur mikið illt á Serkjum, vegur
stundum með sverði. En stundum með skotvopnum. Diaspen drepur hann með sverði,
en skýtur með öru í auga þeim manni, er Eudochius hét. Eumenides brytjar mörg
bein Serkja. Og ríður yfir margan höfðingjabúk í bardaganum. Nicanor son
Parmenionis vegur eigi sljóligar í inum hægra fylkingararmi en þessir, er nú
hefir frá verið sagt. Og nú ríður að honum einn ungur maður, er Edimus heitir,
fríður sýnum og vel borinn, því að hann var kominn frá Cyro konungi. Hann höggur
í skjöld Nicanoris. En þar hrýtur af sem hagl af húsi. Stöðugt hús hirðir eigi
um reiði loftsins. Skjöldinn sakar og eigi lítið högg. En þó reiðist Nicanor við
og leggur spjóti framan í glyggið, er á var brynjunni fyrir auganu. Og
spjótsoddurinn hæfir augað og rennir svo til, að hann tekur jafnvel sýn frá því
auganu, er heilt var utan. Frá því er nú að segja, að sá maður gengur hart fram
í liði Serkja, er Negusar heitir. Hann var ríkur höfðingi af Nineve kominn frá
Ninokonungi, er gera lét þá miklu borg. Hann vegur með breiðöxi mikilli. Stundum
skýtur hann gaflökum. Stundum berst hann með sverði. Gerskan mann þann, er Elis
heitir, skýtur hann í gegnum með gaflaki. Með sverðinu höggur hann hönd af þeim
manni, er Dorilus heitir. Öxina keyrir hann á háls þeim manni, er Hermogenes
hét. Og eigi þarf hann fleira. Philotas Parmenionis son sér nú, hversu mikið
illt Negusar vinnur á Serkjum. Og feykir að honum með brugðið sverð. Höggur
síðan til hans í gullroðinn hjálm þann, er skein af piripo þeim, er í stóð.
Sverðið sveður af stálhörðum hjálmi. En missir þó eigi með öllu, því að það
tekur af höndina vinstri, er Negusar hafði brugðið upp fyrir andlið sér. Og nú
býst in hægri að hefna systur sinnar og reiðir upp öxi svo snart, að það högg
mundi fært hafa Philotam til heljar, ef eigi væri af honum borið. Amyntas einn
af hertogum Grikkja ríður að í þessu svarfi. Og bregður skildi við höggvinu.
Negusar höggur rauf á skjaldarbuklinu og festir þar öxina. Og er hann vill á
brott kippa öxi sinni, þá verður Philotas enn nær staddur. Og skellir af honum
höndina í ölbogabót. Sár og sút gera margan mann sterkan. Negusar lítur á
stúfana og sér nú, að hann man ekki vega mega til fulltings Serkjum. En þó vill
hann veita það, er hann má, og lætur nú fallast fyr fætur hesti riddara þess, er
Iollas heitir. Hestur fellur um hann og Iollas af hestinum. Og þau sömu spjót,
er Grikkir höfðu ætlað, að Negusar skyldi á gista, standa nú gegnum Iollam og
hest hans. Af þessi hrapan allri saman og miklum vopnagang lést og Negusar við
helsti mikinn hraustleik. Nú taka dauðir búkar að þekja jörð ina hvervetna.
Vellir fljóta af blóði. En dalverpi fyllast öll. Af hvorumtveggjum fellur nú
mikið lið en þó miklu meira af Serkjum. Taka nú mjög að þynnast fylkingar þeirra
og þeir að digna, þótt enn væri ótal liðs eftir. En þótt Grikkir væri fáir hjá
Serkjum, þá letjast þeir þó ekki á sókninni, því að dirfð og áræði bæta þeim
liðskortinn. Og nú er Serkir taka á hæl hopa, þá ríður fram konungurinn sjálfur
Alexander svo snart, sem elding flygi. Hann ryður sér götu í gegnum fótgöngulið
og svo riddaralið. Vandar eigi, þótt þykkt sé fyrir skipað spjótum og sverðum.
Vill að vísu ná Dario, fyrr en flóttinn bresti. En einn göfugur frændi Darii, er
Oxatreus heitir, þröngur saman fylking hans, svo að Alexander náir eigi sækja
sjálfan Darium. Nú tekst af nýju mikið mannfall í hvorratveggju lið.
Höfðingjarnir sjálfir taka nú að falla hver að öðrum. Bardagagyðjan, er Bellona
heitir, hristir dreyruga vébranda og sár alls konar dauða. Sumir eru skotnir í
gegnum barkann eða í smáþarmana. Sumum liggur heilinn úti. Sumir fá bana af
skotum eða slöngum. Hálsbeinið er brotið í sumum. En iðrin liggja sumum úti.
Mörgum verða og sverð að skaða. Annar deyr nú, en annar er dauður með öllu.
Annar spröklar nú. En annar er fullsæfður. Sá maður var í liði Serkja, er Soroas
heitir, egipskur maður af borg þeirri, er Memphis heitir. Hann var auðkenndur af
ágætligum vopnum þeim, er hann bar. Og hann kunni mest í herinum af astronomia
og vissi gerla af náttúru himintungla, nær vera mundi ár eða óáran snjósamur
vetur eða vaxtsamt vor, heitt sumar eða það haust, er vín þrífist á. Musicam
kunni hann og harðla vel. Og allan stjörnugang skildi hann ágætliga. Örlög manna
vissi hann og fyrir af stjörnuíþrótt sinni. Og það er skjótast að segja frá, að
alla heimsins náttúru hafði hann lukt sér í brjósti. Og nú hafði Soroas séð
fyrir af stjörnugang, að hann mundi skammt hafa ólifað. En því að eigi fékk hann
heldur en aðrir örlögum umturnað, þá kostgæfir hann sem mest að ná fundi
konungsins sjálfs Alexandri og girnist mjög á að falla fyrir vopnum svo
virðuligs höfðingja. Og því að hann hatar lífið en elskar bardagann, þá rasar
hann fram í fylkingarbroddinn í mót Alexandro. Og þegar, er Soroas fær séð
konunginn, þá lætur hann drífa þykkt að honum skotvopn úr kerru, er hann sat í.
Eigi gremur hann að eins konunginn að sér með vopnagangi, heldur lætur hann
fylgja brigsli og eggjan svo mælandi: Heyr þú, Neptanabi son, eilíf skömm móður
þinnar. Hví glatar þú sárum og vinnur á slenskaparmönnum? Snú heldur á mig upp
æði þinni. Og ef þú hefir enn nokkurn kraft með þér, þá legg mig við jörðu, því
að mínum riddaraskap fylgja sjö spektaríþróttir. Em eg af því verður að bera tvö
ciapell af lauro, annað fyrir riddaraskap en annað fyrir klerkdómi. Svo mælir
Soroas. En Alexander konungur vill eigi reiðast við áköstum hans. Heldur vill
hann miskunna þeim, er girnist að deyja fyrir hans vopnum, og svarar honum svo
blíðliga: Hó hó. Skyssi mikið, segir hann, hver sem þú ert, þá bið eg, að þú
lifir og fyrirfarir eigi í dauða þínum herbergi svo stórra íþrótta. Og aldrigi
skal mín hönd eða mitt sverð saurgast í svo margvitrum heila. Ert þú harðla
nytsamligur heiminum. Eða hver villa eggjar þig að vilja svo hrapa til helvítis,
þar sem engi viska má þrífast? Svo mælti konungurinn. En Soroas hleypur úr
kerrunni og að konungi og höggur til hans með sverði á lærið þar, sem mætist
brynjan og brynhosan. Og helgar svo vígvöllinn með konungs blóði. Nú reiðist
konungur, en keyrir þó brott hest sinn með sporum til þess, að hann megi þyrma
Soroe og tempra svo reiði sína. En Meleager einn af hertogum Grikkja fleygir að
í því og höggur undan Soroe báða fætur í knésbótum í einu höggvi. Eftir það
hlaupast margir að og brytja Soroam í smátt og gjalda svo stjörnum aftur þann,
er eftir þeirra gang trúði sín forlög fara mundu. Nú snýr öllu mannfalli í lið
Darii konungs. Og eigi veit hann sjálfur, hvað til ráðs skal taka. Hann sér alla
vega frá sér vígvöllinn flóa af blóði sinna manna. Sér og margan höfðingja
liggja hjá sér örendan. En þeir, er hann treystist best, taka nú flýja. Og sá,
er stýrt hafði kerru konungsins, liggur höfuðlaus millum hestanna, er dregið
höfðu kerruna. Og iðrin hans, er úti liggja, vefjast um fætur þeim. Og meðan
Darius konungur efast í, hvort hann skal á fæti flýja eða veita sér sjálfur
bana, þá skýtur Perdiccas, einn af hertogunum, spjóti til konungsins. Það nemur
stað í höfðinu. Beinin verja þó heilann, svo að hann sakar eigi. Þá hleypur
Darius konungur úr kerru sinni. Og vill eigi berjast lengur við ofurefli. Leggur
nú á flótta og rennur með ótignum mönnum það, er beinst var, um fjöll og skóga,
þar til er sá maður, er Auson heitir, setur undir hann hest. Og nú ríður Darius
konungur yfir Euphraten og nemur eigi stað fyrr en í Babylone. Matheus verður nú
var við og aðrir þeir, er enn vildu heldur berjast en flýja, að Darius konungur
hefir lagt á flótta. Og þegar minnkar dirfð þeirra við þetta. Og nema þeir að
þjóna felmtinum. Snerist þar nú skjótt staðfestin í hræslu. Höfðingjarnir flýja
nú hver að öðrum. Eigi standa þar og ótignir eftir, er tignir flýja. Og vara það
undarligt, að allir leitaði nú undan, því að nauðsyn er, að limirnir skelfist,
þá er höfuðið bendist. Grikkir reka flóttann í ákafa. Og gefa mörgum ekki góðan
bakslett. Fellur nú sá margur með skömm í flóttanum, er hann átti kost að falla
með dáð og drengskap fyrir konungi sínum og fósturlandi. Síðan er Grikkjum
leiddist að reka flóttann, þá slíðra þeir sverðin södd af mannadrápi. Og nú
biður Alexander konungur, að þeir skyli saman sópa herfanginu. Grikkjum fer fimt
upp að lúka féhirslum Serkja. Vanda þeir eigi, hvort lyklar finnast. Síðan fara
þeir á skóga að leita þess fjár, er Serkir hafa þar hirt í fylsknum. Að saman
komnum herfanginum skiptir Alexander konungur fénu með liði sínu. Nú klyfja þeir
hesta sína og hlaða vagna af gulli og gersemum troða sekki sína, þar til er þeir
spýja úr sér gullinu og hafna böndum þeim, er gæta skyldu fengins fjár. Yfrið fé
þykir höndum þeirra nú saman komið. En ágjarn hugur vill enn meira. Og enn fylla
þeir hosur sínar af því, er eigi fær annars staðar rúm, og kyrtla sína fyrir.
Sumir fara til þannug, er kvennaflokkar eru fyrir. Og slíta af þeim eyrnagull og
gullnisti og aðrar gersemar, er þær höfðu á sig borið. Sumir leggja þegar
blóðgar hendur um háls þeim, kyssa og kreista, skammast og eigi að leika fyrir
alþýðu augliti slíkt annað, er þá lystir. Mörg lætur þar sinn meydóm. Önnur
sveitin, sú er sækir, saurgast af leikinum. En sú fær líkn, er verst með sút og
sorg, því að nauðung og ofurefli minnkar jafnan sekt þess, er þolir og fyrir
verður. En eftir því sem byrjar konungligri tign, þá lætur Alexander konungur
aka í gylltum kerrum með allt tengdalið Darii konungs til herbúða sinna með
móður hans og systur, er bæði var og kona hans, og son hans 7 vetra gamlan. Svo
var mikil mildi konungs, að hann var þannug til móður Darii, sem hann mundi til
sinnar móður, ef hún væri þar. Drottning, konu Darii, kallar hann systur sína.
Sveininn gerir hann sér að óskbarni. Svo mikil manndómsást byggði brjóst konungs
í þann tíma, ef upp tekinn háttur heldist með honum, að engi ófrægð mætti saurga
hans ina björtu frægð. En síðan er fenginn auður Serkja. Og þeirra bílífi gaf
óvenju framgang en fjárins gnótt, vanstillis móðir, taldi hvetvetna sóma, þá tók
hamingjan að spilla náttúrunni. Og lestir að stemma kraftanna rás og þeim aftur
að snúa, því að sá inn sami, er fyrr var mildur óvinum sínum, gerðist síðan
fjandmaður sumra vina sinna, lét drepa þjónustumenn sína sjálfs og ætlaði engan
hlut hermanninum bannaðan. Og því að segja verður bæði ljúft og leitt, þá kom
þar, að Alexander konungur kallaðist son Jovis, er heiðnir menn trúðu vera
himnaguð. Og hann bauð öðrum að kalla sig svo, því að metnaður hans gekk allt
yfir mannligt eðli, þá er honum leiddist að vera maður að eins og þótti lítils
vert að vera hæstur jarðligra hluta. Eftir það er Alexander konungur hefir skipt
herfangi með herinum, sendir hann Parmenionem með miklu liði til Damascum þess
örendis að ná því mikla fé, er Darius hafði þangað sent til gæslu, sem fyrr var
sagt. Það varð eigi torvelt, fyrir því að greifi sá, er settur var yfir þessa
borg af Dario, unni nú betur fjárins þeim, er sigrast hafði, en sveik þann, er
sigraður var, og dró borgarmenn á tálar, bað, að þeir gæfist upp í vald Grikkja,
því að jafnskjótt skipti hann trúnaði sínum í greyskap, sem hann sá hamingjuna
skiptast millum konunganna. Parmenio vill engi grið gefa þeim, er svo
trúnaðartómir eru, hleypur á þá þegar og drepur þar mikinn múg. Það fór, sem
makligt var, að greifinn féll með því liði, er hann dró til dráps með sínu
vélræði. Þetta spyr Darius konungur brátt, að Grikkir hafa gefið hans mönnum enn
mikið slag og tekið fyrir honum ógrynni fjár. En skjótar skaðabætur þykist hann
fá, þá er sá maður kemur til hans, er honum kann það segja, að greifinn hefir
fallið í fyrstu fyrir sjálfs síns svik. Og eigi nennir Darius héðan af að segja
hamingju blinda vera með öllu, þar er hún geldur stundum vondum mönnum aftur af
réttri vog, sem þeirra flærð hefir til þjónað. Slíkt svo bar í bætur Dario
konungi, þótt nú taki þungt veita. Sannaðist hér það, sem mælt er, að fátt er
svo illt, að einugi dugi. Þá er 7 dagar voru liðnir frá bardaga þeim, er nú
hefir nokkuð verið frá sagt, og Alexander konungur hafði jarða látið lík tíginna
manna þeirra, er fallið höfðu, eftir þeim sið, er þá var, fer hann til þeirrar
borgar, er Sidon heitir. Og eftir það, er hann hafði það fólk undir sig lagt, er
þá borg byggði, stefnir hann til þeirrar borgar, er Tyrus heitir. Og þegar, er
Grikkir nálgast þessa borg, sjá þeir, að borgarmenn munu heldur vilja verjast en
upp gefast. Alexander konungur verður glaður við, er hann skal fyrir hafa fundið
þá menn, er eigi spari viður að nema. Þeir skipast fyrir á borgarveggi til
varnar, hafa víða sett upp flaka til hlífðar móti grjótflaug. En þar sem þeirra
missir, er þykkt skarað skjöldum fyrir. Grikkir sækja fast að, en borgarmenn
verjast og virkta vel. Láta þykkt drífa skot og grjót. Mörg valslöngva hætir þar
dauða þeim, er undir borgarveggjunum eru. Lengi berjast Grikkir við þessa borg.
Þeir leggja skipum utan að henni, því að hún var sæborg. Veita nú harða atsókn
bæði af sjá og af landi. Þar kemur enn, að þeir fá brotið þessa borg. Og þegar
er þeir ná inngöngu, drepa þeir allt það, er fyrir verður, unga menn sem gamla,
konur sem karla. Engu þyrma þeir. En það heldur til þess, að Alexander konungur
hafði, fyrr en hann settist um borgina, gert riddara sína til borgarmanna að
bjóða þeim frið, ef þeir vildi gefast í hans vald. Þeir launuðu svo konungi
boðinn frið, að þeir níddust á sendimönnum og drápu þá. Og fyrir þá sök urðu
þeir fyrir svo grimmri konungsreiði og misstu líknar af honum, sem vert var, að
þeir höfðu drepið þá, er þeim buðu frið og grið af konungi, og gerðu það
níðingsverk, er öngum duganda manni er geranda, þótt fullur fjandskapur sé meðal
manna. Og því biður Alexander konungur, að drepa skyli, sem skjótast má, allt
fólk í borginni fyr utan það, er í heilug hof kæmist. Nú gerist mikið brak og
hörmuligur grátur í staðinum. Konur æpa, sem þær mega mest af taka. Grikkir
hugsa nú, hvernug þeir skyli skjótast eytt fá þessu fólki. Og það ráð taka þeir,
að eldur er lagður að borginni þeim megum, er vindur stendur mest að henni.
Soltinn eldur fleygir, þegar er hann magnast, í húsaþök. Og því meir hungrar
hann, er honum gefst meira til matar. Svo látast nú tignir sem ótignir. Allir
borgarmenn deyja. En mikil grein er á, hversu þeir deyja. Sumir hræðast eldinn
mest. Og að þeir forðist hann, hlaupa þeir á vopn Grikkja. Sumir hlaupa í
eldinn, að þeir forðist vopnin. Sumir hlaupa út af borgarveggjum á sæinn og
drekkja sér sjálfir til þess, að þeir forðist eld og vopn. Sumir leita sér
fylskna, leggja síðan snörur á háls sér, og kyrkja sig í hel. Vilja heldur drepa
sig sjálfir en vera drepnir af Grikkjum. Sumir, þeir er áður hafa barist,
skammast enn að flýja, kjósa heldur að deyja fyrir lögum og réttendum, fyrir
frelsi sínu og föðurleifð. Þetta var sómasamligt dauðakyn og skemmdarlaus dauði
að forðast eigi bana sinn með hræslu, verjast heldur með drengskap, sem hér
gerðu margir, þeir er runnu móti dauðanum, til þess að þeir hefndi sín sjálfir á
Grikkjum, og eigi spörðu veita stór högg og þiggja. Og fengu þeir fyrir sig sitt
jafnvirði. Ekki gerir nú meira manntjón en eldurinn. Og þar kemur, að sú in
ágæta borg Tyrus, er Agenor konungur hafði reisa látið í fyrstu, brennur upp öll
og verður að ösku úr miklu mannvirki. Í þessi borg hefir fyrst fundist og kennt
verið stafróf á ebresku, ef því má trúa, er fornskáldin hafa sagt eða fréttir
hafa frá farið. Agenor konungur, er reisa lét Tyrum, sem sagt var, var Cadmi, er
fyrst fann stafróf á grikksku. Og eru stórar sögur frá þeim, þær er finnast munu
í þeirri bók, er heitir Ovidius magnus. Aldrigi var þessi borg unnin fyrri, en
Alexander konungur vann hana. Og eigi varð hún upp reist fyrr en af kristnum
mönnum þeim að veitanda, er þeir hafa nafn af tekið. Þar hefir síðan verið
dýrkað af rétttrúuðu fólki nafn ins krossfesta, þess er bæði eignast með
föðurligu valdi þessa borg og allar aðrar og man jafnan hafa vald yfir. Þessi
borg Tyrus, er nú var niður brotin, mætti varað hafa við aðrar þjóðir í
austrhálfu heimsins, að engi dirfðist að brjóta bág við Alexandro konungi. Borg
heitir Gasa, er þó þorði við að rísa. Það fólk, er hana byggði, vildi veita
Dario konungi. Og því byrgðu þeir öll port þá, er guðajafninginn Alexander
konungur nálgast þessa borg með lið sitt. Vilja freista, ef trúnaður sá, er þeir
veita Dario konungi, fái sigrað hamingju Alexandri konungs. Þar tekst nú bardagi
með Grikkjum og borgarmönnum. Þeir verjast vel. En Grikkir sækja og fast að. Hér
gerist mikið mannfall í hvorutveggja liði. Og meðan sókn var sem áköfust,
hleypur einn borgarmaður á fund Alexandri konungs, sem hann vildi sér friðar
biðja. Hann hafði þó brugðið sverð undir skildi. Og þegar er hann kemur svo nær
konungi, að sverðið má taka til hans, bregður hann því upp undan skildinum, er
minnst varði. Og höggur til höfuðs konungi. En því að örlaganna skipan verður
sinn framgang fá og forlög manna fara, sem fyrir er ætlað, þá skelfur höndin. Og
fær hann ekki reitt sverðið, sem hann vildi, því að Lachesis ein af þeim þremur
systrum, er örlögum stýra, vill eigi, að Alexander konungur verði vopndauður,
þar sem nú var þegar fyrir búið eitur það, er hann skal drekka og honum man að
bana verða á vetra fresti. Alexander konungur verður skjótt var við, hvað þessi
maður vildi gera, og býður, að af honum skyldi höggva þá sömu hönd, er sverðið
hafði fram reitt, og með því sama sverði. Nokkur hvíld hafði orðið á bardaganum.
En síðan er þessi atburður varð, veita Grikkir af nýju harða atsókn. Konungur
sjálfur berst og í ákafa. Einn af borgarmönnum skýtur til konungs spjóti. Það
kemur á öxlina vinstri. Og fær hann þar sár af. Annar sendir honum stein. Hann
kemur á lærið. Og verður konungur þar og sár af. En þó að hann hefði fengið 2
sár, þá leggur hann eigi niður að heldur upp tekna sýslu, því að hann hirðir
meir um frægð en langlífi. Eigi léttir konungur fyrr, en hann hefir drepið
höfðingja þann, er haldið hafði þessa borg af Dario. Og eftir það gefast
borgarmenn upp. Síðan ríður Alexander konungur í borgina með her sinn. Því næst
skipar hann ríki sínu með inna bestu manna ráði. Og setur höfðingja yfir allar
borgir þær, er hann hefir undir sig lagt. Og síðan fer hann til Egiptalands. Og
eigi skilst hann þar við fyrri, en það er lagt undir hans vald. Eftir það fýsist
hann að fara vestur í Libyam og sækja Wórs hof það, er eitthvert var í mestu
haldi fyrir vísdóms sakir þess, er menn þóttust þar fá. Það var kallað templum
Hammonis. Þangað var að fara harða mikið torleiði, þótt fáir menn og vaskir
veldist til þeirrar farar, því að betur megu sækja langan veg og torsóttan fáir
en margir. Þar þyrstir jörðina til döggvar og himin til regns. Samur hiti er þar
jafnan. Ávaxtlausir sandar eru þar, þeir er ekki má gras á þrífast. Þetta kalla
menn sandhöf. Þá er sólin hefir lengstum þerrt sanda þessa með sínum hita, og
blási síðan vindur á og rugli þann tíma sandinum þeir, er yfir fara, verður það
þvílíkur stormur til að jafna af sandfoki, sem bárufall á sæ. Og slíkir háskar
þykja þar vera á þurru landi sem svelgur í hafi eða Syrtes og Scylla, þeir
háskar er svo heita. Yfir þetta torleiði fer Alexander konungur með lið sitt. Og
fær þar mikið manntjón. Sumir spýja úr sér sandi, en sumir kafna í sandfoki.
Eigi þarf starf fyrir hafa að grafa þá niður, er þar látast, því að sandbáran
hylur þá skjótt. Það væri líkara, þótt Grikkir hefði farið jafnlanga stund yfir
stóran sæ, að eigi hefði þeir þar harðara niður komið en í sandhöfum þessum, er
nú fóru þeir yfir. Hvergi sjá þeir hér mannaspor eða handaverk. Og hvergi fá
þeir séð upphæðir né skóga. Slíkan ófæruveg fara þeir fjóra daga. Og þá koma
þeir að kveldi dags í skóg þann, er templum Hammonis stendur í. Stórmikið skarð
varð í þessi för á liði Grikkja. Nú finna þeir í skógi þessum brunn þann, er
stöðvar þorsta þeirra og frásagnar er verður fyrir sína náttúru. Þá er sól
gengur sem hæst um miðjan dag, er þessi brunnur ískaldur. En svo tekur hann að
orna, sem sól gengur til viðar. Um miðnættisskeið vellur hann af hita og þver þá
mjög. Síðan kólnar hann, svo sem dagur nálgast, þar til er hann verður enn
ískaldur um miðjan dag. Og fer svo jafnan. Alexander konungur fer síðan til
hofsins og gengur til fréttar um forlög sín við líkneski Wórs það, er þar var
dýrkað í hrútslíki. Og að fengnum andsvörum spurðra hluta og offruðu miklu fé
snýr konungur aftur til þeirrar borgar á Egiptalandi, er Memphis heitir, þó að
hann væri fús að fara út á Bláland og þannug, sem ófært væri fyrir hita sakir.
En því að Darius konungur hafði kveðið á dag, nær hann skyldi berjast við
Alexandrum konung, og vildi skömm vera láta bardagafrest, þá fengust Alexandro
konungi nú fyrir því skyldari sýslur en brytja blámenn. Meðan Grikkir hafast
slíkt að, sem nú hefir sagt verið, þá safnar Darius konungur liði um allt ríki
sitt og endurbætir styrk sinn í annað sinn. Darium konung eggjar mjög til
bardaga svívirðing sú, er hann fékk í inum fyrra, og það annað, að hann væntir,
að nú myni betur takast en fyrr. Jafnvel safnast nú til herbúða Darii kotkarlar
sem riddarar. Grænar ekrur og þyrnafull jörð taka nú kveina um það, er verkfæri
skulu hvíld taka. Öxn þeir, er áður voru vanir arður að draga, verða nú beittir
fyrir vagna. Hver úlfaldi verður krafður til herfarar. Fílar eru og búnir til
bardaga, hvar sem þeir fást, og hafa byrðar ekki smáleitar, því að hver þeirra
hefir á baki sér kastala. Svo búast og nautrekar sem annað fólk til þessar
orrustu. Svo mikill her safnast nú Dario konungi, að Xerxes konungur hafði
aldrigi jafnmikið lið þá, er hann herjaði til Grikklands. Og var það lið þó svo
mikið, að það drakk upp sumar ár með öllu. Og eigi dró Agamemnon konungur
jafnmikið lið saman í Auliðe ey er það, þá er hann bjóst að herja til Trojam. Og
hann blótaði til byrjar dóttur sinni eftir fyrirsögn Calchantis spámanns. Og
firðist svo guðareiði. Sá her var þó svo mikill, að ið vannst varla skipastóli
Grikkja. Alexander konungur undrast mjög, er hann spyr þetta, svo margar
þúsundir sem fyrir skömmu voru niður drepnar, að Darius konungur hefir nú saman
dregið meira lið en fyrr. Þannug svo undraðist Hercules, þá er hann fékkst við
Antaeum, er kallaður var jarðar sonur. Antaeus var æ því sterkari, er hann féll
oftar. Og olli það því, að hann tók afl af móður sinni hvert sinn, er hann lét
fallast til hennar. Og er Hercules fann það, hóf hann Antaeum upp á bringu sér
og mælti svo: Fyrir ekki skal þér koma þetta bragð. Hingað skalt þú þá falla.
Síðan kreistir hann Antaeum við bringu sér, þar til er önd gengur úr honum. Með
þeim hætti undraðist Hercules og, þá er hann barðist við Hydram dreka þann, er
jafnan fékk tvö höfuð í staðinn, þegar er eitt var af honum höggvið, þar til er
Hercules fékk af honum stýft með brögðum sínum öll í senn. Það er nú næst að
segja frá Alexandro konungi, að hann fer yfir ána Euphraten með allt lið sitt.
Og þá spyr hann þau tíðendi. Og hann sér nokkuð af, að Darius konungur hefir
sendan Matheum með miklu liði til að brenna borgir allar þær, er í nánd voru, og
jafnvel alla akra til þess, að Grikkir snerist aftur. Og að eyddum heruðum
þröngdi sultur þeim til af að láta upp teknum hernaði. Og þeir örvænta sér
yfirfarar um brenndar byggðir. En Alexander konungur treystir enn sinni gæfu. Og
girnist nú sem oftar til ins mesta metnaðar, en vandar eigi, þótt Grikkir fasti
nokkura daga, heldur framförinni jafnt sem áður, þótt Darius konungur hafi lítt
blíðliga fyrir honum búið. Alexander konungur fer nú sem hvatligast allt þar
til, er hann kemur yfir á þá, er Tigris heitir. Og fyrir þá sök heitir hún svo,
að hún fellur strítt, og fer svo skjótt til að jafna sem ið flugskjóta dýr það,
er tigris heitir. Það er skjótast að segja frá för Alexandri, að hann sækir fund
Darii, sem hann má af taka, og leitar að komast fyrir hann sem hundur fyrir
hjörtu eða veiðimaður fyrir villigölt, að hann komist eigi meir inn í magn ríkis
síns. Og er Darius konungur fær njósn af, að Alexander nálgast, þá setur hann
herbúðir sínar við Arbela, þann stað, er svo heitir, og í þeim bæ, er síðan
lætur Darius setja landtjöld sín, er síðan fékk ófrægð og saurgaðist af þeim
mikla glæp, að þar sviku vondir þrælar ágætan höfðingja og drápu sinn herra. Það
gerðist þessu næst til tíðenda með Grikkjum, að eitt kveld, þá er hálfrökkvið
var orðið, og aftanstjarna var upp komin, og sól hafði fyllt dagliga þjónustu,
en skínanda tungl tók að gleðjast af brottför bróður síns, að á dregur tunglið.
Og verður eclipsis. Og þar kom, að það var rautt í að sjá sem blóð. Þessi sýn
skelfir höfðingjana sjálfa eigi síður en minni menn og fyrir þá sök mest, að
óvinir þeirra voru svo nær og ákveðins bardagastefs var skammt að bíða. Þykjast
Grikkir sjá, að himintunglin benda fyrir með ógn og hryggleik þau stórtíðendi,
er eftir munu koma. Allur Grikkjaher hræðist þessa sýn. Og tekur nú, sem eigi
var undarligt, að sofna fyrir þeim bardagafýstin. Illur kurr gerist nú í liðinu.
Kveina þeir margt, en snúa sakargiftum öllum á konunginn sjálfan. Kalla sér nú
leitt vera, að konungur þessi dragi þá lengra um í heim um torfæriliga
fjallvegu, þar sem allt eru brenndar fyrir þeim borgir og byggðir. Og stórár
rísa við þeim víða. Segja þeir og, að mikil guðs reiði liggur á konungi fyrir
það, er hann vill einn yfir öllum vera. Og fyrir þá sök hatast himintunglin við
hann og neita náttúruligt ljós af sér að gefa, að hann girnist umfram mannligt
eðli fyrir að ráða sjálfu himinríki, en hafnar föðurleifð sinni, dregur í margan
lífsháska sig og sína menn, og þó sér einum til frægðar, treystir mislyndri
hamingju allt úr hófi. Slíkt svo kvein bar herrinn saman og gerir þess konar
kurr. Alexander konungur lætur ekki slíkt á sig bíta. Hann lætur kveðja þings
þegar í stað. Kallar síðan til sín astronomos. Og spyr þá, hver sök til þess
væri, er á tunglið hafði dregið, eða hvað guðin mundi eftir þetta láta koma.
Biður, að þeir skyli múginn heyra láta sönn svör. Í flokki þeirra meistaranna,
er af astronomia kunnu mest, stóð sá maður, er Aristandus hét, hrumaður mjög af
elli. Þessi maður svarar spurðum hlutum af konungi og segir svo: Látið af,
Grikkir, að reita forlögin með hégómligu kveini. Guðlig skipan stýrir
himintunglum. En eftir því ganga þau, sem allra hluta skapari hefir fyrir
skipað. Allt verður eftir því fara, sem hann hefir fyrir séð í upphafi, hvort
sem særinn gengur á land framar venju eða brjóta landskjálftar borgir niður eða
fái menn sóttir af vanstilli loftsins eða dragi myrkur á sól eða tungl eða gangi
venju seinna Mercurius, sú stjarna, er svo heitir. Þá verður þetta allt eftir
vilja þess ins hæsta höfðingja, er öllu ræður. Án hans ráði mega himintunglin
ekki. En þaðan af verður það, er tungl missir sinnar birti, að jarðar skugga ber
fyrir það. Ella þolir það ofríki af birti bróður síns, svo sem tendrað ljós
fyrir ofnsmunna lýsir ekki fyrir ofríki mikils loga. Þó man eg sönn dæmi til
þess finna, segir Aristandus, að fornra manna sögn og spekinga þeirra, er
Memphim hafa byggt, þá borg, er menn kunnu mest í af astronomia, að eclipsis
solis hefir fyrir bent ósigur Grikkja, en á tungl hefir dregið fyrir ósigri
Serkja. Eftir það tók Aristandus dæmi til eftir því, sem stóð í fornum
Serkjasögum, að eclipsis lunae hafði orðið fyrir óförum og hamingjuleysi Serkja.
Allir höfðu þetta fyrir satt, er þessi gamli meistari sannaði. Og þvílíkur
úrskurður borinn upp fyrir herinn víkur skjótt hugarreikan Grikkja, því að ekki
stöðvar skjótara tungur og hendur alþýðu en átrúnaður tekinn af fornum dæmum
þeim, er gamlir menn sanna með sitt mál. Þótt alþýðan sé máttug, grimm og
óstöðug, ef hún tekur einhverju fast að trúa, þótt hégómi sé, þá veitir hún
jafnan hlýðni þeim, er trúnaðinn kveykja, en hafnar höfðingjastjórn og
konungaboði. Síðan er von og traust fegri forlaga, en Grikkir hefði vænt sér um
hríð. Tók að herða hugi þeirra fyrir fortölur Aristandi. Og bardagafýstin tók
enn að kvikna með þeim. Þá býður konungur, að landtjöldin skyli þegar upp taka.
Og var nú nær miðri nótt. Fyrir þá sök, að hann vill eigi kólna láta með
Grikkjum upp tekinn ákafa. Fer hann nú sjálfur í fararbroddi, og hefir í fyrstu
lítið riddaralið með sér. Fjórum nóttum fyrr, en bardagi þessi tækist, er nú
tekur til að efnast, þá er Grikkir fara fram millum ár einnar og stórra marka,
þar sem allt eru byggðir eyddar fyrir þeim, gerist það til tíðenda, að
drottninguna, systur og konu Darii konungs, leiðir til bana dauflig missa bónda
síns og hamingjutjón landsins með mikilli mæði langrar leiðar. Alexander
konungur verður svo hryggur við líflát hennar, sem hann mundi verða mega, þótt
honum væri sagt dráp móður sinnar og systra. Eigi mætti Darius konungur meir
harma dauða konu sinnar, þótt hann væri nær staddur. Sá, er bæði var senn ungur
og gamall, sat yfir líki hennar. Og svo gekk mildin ríkt með honum sá hlutur, er
fágætur er jafnan með hermönnum, að hún mýkti stirðan óvinar ofsa með felldum
tárum. Eitt sinn hafði konungurinn Alexander séð drottninguna, síðan er hún var
hertekin. Og varð honum eigi sén fegurð hennar óhrein ástarkveika, því að hann
kaus heldur að vera gæslumaður frægðar hennar og hreinlífis. Og það var honum
meiri dýrð segir meistari Galterus, að spilla hvorigu heldur en. Geldingur einn,
er Tiriotes heitir og þjónað hafði drottningu og varð hertekinn með henni, komst
á hlaupi frá Grikkjum til fundar við Darium konung að segja þau tíðendi, er
gerst hafa. Svo kemur þessi maður fyrir konunginn, að hann hafði bæði slitið af
sér klæði sín og ryskt sig. Þar með grét hann, sem hann mátti. Þegar er Darius
konungur sér Tirioten, mælir hann svo til hans: Dvel eigi, segir hann, að
fyrirkoma því í þinni tíðendasögn, ef enn er nokkuð eftir minnar heilsu. Snú sem
fyrst í sorg hræslu minni. Numið hefi eg nú vesall að vera og bogna fyrir
tímaleysi. En það eina er veslum til vilnaðar að vita sinn hlut fyrr en síðar,
því að svo skal böl bæta að bíða meira. En vita þykjumst eg, að þú kannt segja
herfiligar viðfarar minna manna, þær er mér munu þungari þykja en hvert annað
áfelli það, er eg hefi fengið hér til. En eigi vil eg framar á kveða. Þá svarar
Tiriotes: Það kann eg yður fyrst að segja, minn herra, að Alexander konungur
hefir svo mikla virðing veitt báðum drottningum móður yðarri og systur, sem
yðrir menn megu mesta veita, þeir er skuldugir eru þeim að þjóna. Hér með kann
eg að segja þér það, er eg þori varla upp að kveða, að sú virðiliga frú, systir
yður og kona, lét líf sitt, áður en eg hljópumst frá Grikkjum. Þegar er Tiriotes
hafði sagt tíðendin, snúast allar herbúðir Darii konungs í sorg og grát, segir
meistari Galterus. Konungurinn sjálfur fell í óvit. En þegar er hann réttir við,
eys hann moldu í höfuð sér. Svo þykir honum, sem drottningin myni fyrir því
látist hafa, að hún mundi eigi þola vilja við ráðvendi sína skömm á sjálfri sér
af Alexandro. Og nú biður Darius konungur, að allir skyli ganga brott úr
landtjaldinu nema Tiriotes geldingur. Síðan spyr hann eftir vandliga, hvernug að
hafi borist um líflát drottningar. Tiriotes sver þess, að hún hélt öllum
hreinleik sínum og Alexander konungur gerði því síður vanvirðing til hennar,
meðan hún lifði, að hann grét hana dauða, sem hún hefði verið hans kona. Og
gerði þar með útferð hennar svo virðuliga, sem verðugt var að gera eftir svo
tigna konu. Darius konungur tortryggvir þó sögn hans, því að sú mikla ást, er
hann hafði við drottningu, telur það fyrir honum, að Alexander myni búið hafa
með henni. Hún var hertekin, segir hann, ágæt af frægð og burðum. En sá, er vald
hafði fengið yfir henni, er á þeim aldri, sem ástin kann heitust verða með
manni. Og af slíku svo man hann gert hafa til hennar það, er hann mátti. Af þess
háttar áhyggjum mæðist hugur Darii konungs, þar til er Tiriotes sver þess við
guðin öll, að drottningin hefir haldið hreinleik sínum allt til dauðadags. Og nú
trúir konungur orðum hans. Síðan réttir hann hendur sínar upp til himins, og
mælir svo: Heyr þú inn hæsti faðir allra guða, herra Jupiter. Heyrið ér og,
heimaguð vor, er standa látið Serkjaríki með yðru fulltingi. Þess bið eg yður
fyrst, að þér gefið mér að halda ríki mínu og þeim öllum, er mér þjóna. En ef
þér hafið svo fyrir ætlað, að eg skyla láta ríki mitt, og bjóði forlögin svo, að
Asia stundi til annars höfðingja, þá vil eg þess biðja, að svo mildur óvinur og
miskunnsamur sigurvegari taki ríki eftir mig, sem Alexander er. Síðan biður
Darius konungur guðin með tárum, að bæn hans skyli framgang fá. Og þó að hann
hefði það ráð gert áður að berjast við Alexandrum sem fyrst, þar sem hann hafði
neitað tvisvar boðnum friði, þá skiptist þannug um ráðagerð hans fyrir ástar
sakir þeirrar, er hann tekur hafa til óvinar síns Alexandri af mildiverkum þeim,
er Tiriotes hefir talt af honum, að hann sendir nú riddarahöfðingja til fundar
við Alexandrum konung að bjóða friðargörð af nýju millum þeirra. Sendimenn Darii
konungs fara nú með slíkum boðum, sem hann leggur fyrir þá, til þess er þeir
koma þar, sem Grikkir eru. Þeir láta bera fyrir sér fagran vönd af tré því, er
oliva heitir. Það var öruggt friðartákn í þann tíma. Og þegar er þeir koma fyrir
Alexandrum konung, þá ber sá þeirra fram örendin, er elstur var og best talaður.
Sá hét Achillas. Hann hefur svo mál sitt: Eigi skyldir Darium konung ofurefli
til þess, að hann beiðist svo oft friðar af yður, inn mildasti konungur. Meir
heldur til þess sú mikla mildi, er þú hefir sýnt honum í því góða yfirlæti, er
drottningin og móðir hans og aðrir ástmenn hans hafa þegið af yður. Návistu
þeirra þykjumst vér saknað hafa. En eigi megum vér því sýta, að það lið hafi
hertekið verið. Þú heldur og svo sæmiliga þá, er eftir lifa, sem þú sér faðir
þeirra. Herteknar dætur vors herra kallar þú drottningar, sem þær hafi haldið
tíma sínum öllum, og lætur þær ná þeim tignarnöfnum, er þær hafa fyrr haft, sem
þú munir eigi þann fjandskap, er í millum er yðar og föður þeirra. Bleikt andlit
og hrygglig augu sýna það, að þú ert miklu mildari óvinur, en hermanna náttúra
sé til. Slíkt yfirbragð segir til, hvað í skapi býr. Þannug svo hryggligur var
Darius konungur yfirlits þá, er vér skildumst við hann, sem þú ert nú. Og
harmaði hann dauða konu sinnar. En þig hryggvir líflát óvinar þíns. Og nú mundir
þú búinn til bardaga í móti Dario, ef eigi dveldi þig gröftur frú vorrar. Og
fyrir því er mikil nauðsyn, að sættir takist með yður. Darius konungur býður þér
til sátta dóttur sína og þar með í heimanfylgju hennar öll lönd þau, sem liggja
meðal árinnar Euphraten og Hellespontum. Hellespontum heitir haf það, er skilur
Asiam og Europam. Son sinn býður hann þér og í gísling til fulls friðar og
fastrar trú. Móður hans og dætur vill konungur vor, að þér gefið aftur í vald
hans. En hann vill leysa þær út 30um punda gulls. En ef guðin hefði eigi gefið
þér, segir Achillas, meira vit og sterkara brjóst, en mannlig náttúra mætti fá,
þá mátt þú svo hugsa, að víst hafa verið þær stundir, er þú mættir eigi að eins
gefa friðinn, heldur hæfði þér og biðja hans og sættast heilum sáttum. Eða hvort
veist þú, hversu mikinn afla Darius konungur hefir saman dregið bæði á sæ og
landi? Svo margar þjóðir hefir hann að sér heimtar af fjarlægjum ríkjum, að
varla vinnst landið herbúðum hans eða særinn skipastóli. Eigi þarf eg að gera
langt um þetta. Konungur vor hefir einn svo mikinn afla, að heimurinn man eigi
þvílíkan annan fá til mótsins. Síðan er Achillas hafði fram borið örendi Darii
konungs, lætur Alexander konungur kalla til sín ráðgjafa sína og spyr, eftir
hversu þeim sýnist að taka þessum boðum, er sendimenn Darii fóru með. Senatus
sýnir það í yfirbragði sínu, að hann efast í, hversu svara skal. Og það er sagt,
að hirðin öll þagði lengi, þar til er Parmenio svarar, sá maður, er eigi var
snjallur í máli, sem hann var stöðugur og hugrakkur: Fyrir löngu sýndist oss það
ráð, segir hann, að Serkir hefði náð út að leysa lið það, er vér höfum hertekið,
því að ógrynni fjár mættim vér tekið hafa móti þeim, er andast hafa, eða hinum,
er komist hafa brott úr myrkvastofum, ef vér vildim þekkjast í fyrstu það, er
boðið var. Og það gefum vér enn til ráðs, að ófært lið bæði kerlingin, móðir
Darii, og dætur hans sé gefið aftur Serkjum svo mikið gull, sem þar er í móti
boðið, því að þar stendur Grikkjum af mikill fartálmi. Mikið og ágætt ríki meguð
ér nú fá, konungur, án úthellingu blóðs yðarra manna. Og það hygg eg, að engi
konungur man eignast hafa fyrr jafnmörg ríki millum Histrum og Euphraten. Ár eru
það og í meiri mannraunir munu vér koma verða, ef enn skal lengra fram halda með
hernaðinn. Hygg að þú, hversu mikils þú girnist, eða hversu mikið þú hefir undir
þig lagt, það er vér látum að baki oss. Haf í hug þér Grikkland, föðurleifð þína
heldur en Indíaland eða Bactra, því að betra er heilum vagni heim að aka eftir
mörg stórvirki heldur en lifa jafnan í ófriði. Alexander konungur tekur þungliga
tillögum Parmenionis og svarar svo: Ef eg væra Parmenio, þá munda eg meira virða
boðið gull en mikinn sigur og vilja heldur vera sómalaus en fá sigur með sæmd án
auðæfum. En nú ræður Alexander löndum með fátæki sitt öruggur og frjáls fyrir
fjárins áhyggju. Vel líkar mér, að eg sjá konungur en eigi kaupmaður. Mér er
ekki falt. Og vei verði þeim, er sell hamingju sína. Ef eg vil, að hertekið lið
sé goldið aftur Dario konungi, sem hann beiðist, þá skal heldur gefa það upp
kauplaust en taka þar gull í móti, því að eigi fæst fyrir gjafar bæði verð og
vinátta. En önga þökk megu kaup öðlast. Síðan er Alexander konungur hafði svo
svarað Parmenioni, þá biður hann kalla til sín sendimenn konungs. Og er þeir
koma fyrir hann, mælir hann svo til þeirra: Segið svo Dario, að sjálfan mig hefi
eg til þess virt heldur en hann, er eg gerða vel til hans manna, sem byrjaði
minni tign. Eigi skal kvennaflokkurinn það finna, að eg sjá þeim fjandmaður.
Þeir einir skulu vítislaust Alexandrum fyrlíta, er litlir eru. Og ekki skal eg
þeim vopnum hæta, er eigi megu neyta þeirra og blauð náttúra bannaði þeim að
bera. Vopnfær verður sá hver að vera, er eg vil þess virða, að verði fyrir minni
reiði. En ef Darius beiddist af oss friðar með trúleikum og flýði í brott allt
úr þeim þriðjungi heimsins, er hann hefir vald yfir haft, þá munda eg efast í,
hvort eg skylda veita honum það eða eigi. En nú þar sem hann lokkar vini mína
stundum með fyrirheitum en stundum með gjöfum til svikræða við mig, að þeir gefi
mér eitur að drekka, þá skal eg eftir honum halda, þar til er hann er í helju,
því að eigi vill Darius berjast við mig sem réttur óvinur, heldur vill hann
leynast að mér sem svikari eða stelast enn heldur sem vondur raufari, satt að
segja. Svo man honum þykja, sem hann fái sigur nokkurn, ef eg tek þá sætt, er
hann býður mér. Þér buðuð mér og af hans hálfu, að eg skylda taka í heimanfylgju
með dóttur hans öll þau lönd, er liggja öðru megin árinnar Euphraten. Og fyrir
þá sök hygg eg, að þér hafið, hvar vér tölumst viður. Hugsið svo, að fylkingar
mínar eru komnar yfir Euphraten og herbúðir Grikkja standa nú fyrir framan það
endimark, er þér settuð mér í heimanfylgju meyjarinnar. Rekið á brott héðan
konung þeirra Grikkjanna, að hann viti það yðart vera, er þér gefið honum. Eða
gefur Darius mér mikinn sóma, ef hann vill fyrr mægjast við mig en við Matheum?
Farið aftur nú, segir Alexander konungur, og segið þau svör mín yðrum höfðingja,
að eg tel í mínu valdi vera allt það, er hann hefir enn að varðveita, sem það,
er hann hefir látið og þar með sjálfan hann. Þessir hlutir skulu vera verkakaup
og erfiðislaun Grikkja. Svo mælir hann. Og nú fara Serkir aftur. Síðan er Darius
konungur spyr þessi svör Alexandri, þá sendir hann Matheum með miklu liði móti
Grikkjum að banna þeim yfir að fara bæði sléttur og fjallvegu þar, sem þeir
höfðu til ætlað. Nú lætur Alexander konungur búa til graftar lík drottningar,
konu Darii, með miklum veg og smyrja með inum dýrstum urtum. Stein mikinn lætur
hann og upp höggva úr hamargnípu einni. Sá var settur yfir leiði drottningar.
Þess háttar smíði heitir pyramis á latínu. Það er sem hár turn á vora tungu.
Ebreskur maður görði steininn, áður en upp væri reistur, sá er Apelles hét. Hann
var mjög ágætur af sínum hagleik. Eigi voru þar á skrifuð eða skorin að eins
nöfn og verk Grikkjakonunga, heldur var og þar til tekið er heimurinn var
skapaður og farið yfir sex daga verk þau, er almáttigur guð gerði, þá er hann
skóp alla hluti andliga og líkamliga. Þar var og markað, hvernug Adam og Eva
voru svikin fyrir orminn, og fyr það á brott rekin úr paradiso aftur til
jarðarinnar, er Adam var skapaður af. Eftir það var skrifað það, er Cain drap
Abel bróður sinn, og svo, hversu Lamech, er inn sjöundi var frá Cain, varð honum
að skaða. Sjá mátti það og, að fyr ósiðu manna marga og stóra var því líkt sem
guð iðraðist þess, er hann hafði skapaðan manninn. Því næst var markað
arkarsmíðin og Nóaflóð. Og þar eftir það, er Nói fann vín að gera. Síðan voru
markaðir höfuðfeður, Abraham, Isaac og Jacob, og um hvern þeirra nokkur
merkiligur atburður. Þar næst ævi Jósefs. Og það er Jacob fór með sonum sínum
til Egiptalands. Sjá mátti þar og þau stórtákn, er guð gerði á Egiptalandi fyrir
Moysen þjón sinn, áður en hann leysti þaðan allan Gyðingalýð yfir ið rauða haf,
en drekkti pharaoni konungi og öllum her hans, er þar hugðist eftir mundu ganga,
sem Gyðingar höfðu fyrir farið. En síðan það, er guð fæddi lýðinn á himnamjölvi,
og gaf Moysi lög á fjalli því, er Sinai heitir, stöðvaði þorsta fólksins með því
vatni, er spratt úr harðri hellu, gróf sjálfur Moysen þar, er engi maður mátti
finna gröf hans. Og þar eftir, með hverjum stórtáknum Josue leiddi Gyðinga yfir
Jórdán og borg sú, er Jericho heitir, féll við lúðraþyt þeirra, og að Josue
andaðist, síðan er hann hafði skipt fyrirheitnu landi með því liði öllu, er
komið var frá 12 sonum Jacobs. Eftir þetta sýnir Apelles í sínu smíði dómendur
þá, er voru fyrir Gyðingafólki, og hversu Dalila sveik Samsonem inn sterka, er
einn var af þeirra tölu. Í öðrum stað á legsteini þessum var mörkuð konungaæfi
og þar til tekið, er Heli fell dauður af stóli sínum. Því næst það, er Samuel
vígði Saulem til konungs af aðkalli Gyðinga. Og því að Saul, er í fyrstu var
góður konungur, hélt eigi teknum hætti, var Davið smurður til konungs, er drap
Goliam risa með litlum steini, þá er hann var ungur sveinn að aldri. Eftir slík
stórmerki voru skrifuð nöfn og verk annarra konunga bæði það, er Salomon lét
gera musteri guði til dýrðar og margt annað það, er þeir Davið feðgar höfðu
ágætliga gert. En það lét Apelles allt niðri liggja, er þeir höfðu móti guði
gert. Svo það, er þeir konungar blótuðu skurðgoð, er eftir þá komu. En það var
inniliga markað, með hverjum atburð Helias drap þá, er kallast höfðu spámenn
Baal, skurðgoðs þess, er svo hét. Og hvernug hann var numinn upp af jörðu í
eldligri kerru að ásjánda lærisveini sínum Heliseo. Ofar á legsteininum voru
markaðir þeir konungar, er heilug bók segir, að góðir og ágætir hafi verið. Það
voru þeir Esechias og Josias. Það var markað um Esechiam, er hann hreinsaði
fólkið af skurðgoðasauri, og vakti lögin upp, er áður höfðu lengi sofið, og
hversu sólin veik aftur gang sínum til þess, að hann tryði sig hafa þegið af
guði það er hann hefði beðið. En það var, að guð gæfi honum lengra líf. En um
Josiam, er mörgum dýrligum verkum var frægur, var það markað, hversu ágætliga
hann hélt páskatíðina. Fyr utan Davið og þessa tvo konunga voru engir þeir, er
eigi væri nokkuð sekir blóta eða annarra lagabrota. Upp frá konungum voru
markaðir á steininum spámenn og sagt, á hverri tíð eða undir hverjum konungi
hver þeirra hafði sínar spár fram sagðar. Þeir gengu þar fyrst: Isaias,
Jeremias, Esechiel og Daniel. Svo var skorið, sem Isaias rétti fram fingur sinn
og mælti svo: Sé hérna. Mær man son geta. Og þeir aðrir mælti nokkurum orðum
hver úr sinni spásögu um hegaðburð eða písl guðs sonar. Þar eftir var skipað
tólf inum minnum spámönnum, og skrifað nafn eða nokkuð úr spásögu hvers þeirra
það, er allt kom í einn stað niður. Utast á steininum var markað ríki Cyri
konungs og það, er Gyðingar náðu heimfararleyfi úr inni miklu herleiðingu, og
hversu þeir endurnýjuðu Salomonsmusteri með Sorobabel hertoga. Þar eftir var
saga Hester og svo Tobie, og það, er Judith drap Holofernem í herbúðum sínum
sjálfs. En sögur þessar lukust allar í ævi Esdrae ritara. Umfram þau stórmerki,
er hér eru stuttliga bréfað, og þann hagleik, er á var þessu smíði, var allt
verkið með gulli búið þar, er það þótti betur bera. Síðan er Alexander konungur
hafði svo tíguliga gert útferð drottningar, sem hér er nú nokkuð frá sagt, býður
hann, að upp skyli taka herbúðir og halda móti Dario sem harðast. Og nú sendir
hann riddara þann, er Menides heitir, með nokkura sveit að vita, hvar Darius
færi með her sinn. Þegar er Matheus, er Darius konungur hafði sendan í móti
Grikkjum, verður var við njósnarmenn Alexandri, heimtir hann saman lið sitt og
skundar aftur til herbúða Darii. Nú því að Grikkir nálgast mjög, tekur Darius
konungur að fylkja liði sínu á sléttum völlum, að eigi gefi þröngur staður honum
ósigur sem fyrr. Hann ríður sjálfur um fylkingarnar og eggjar fast liðið með
fögrum fortölum. En vopnar það, er áður var illa búið. Alexander konungur hefir
nú valið sér herbúðastað. Þaðan mátti sjá vel landtjöld Serkja. Hann fylkir og
liði sínu eftir það. Nú gerist skammt í millum fylkinganna. Má nú sjá þar á
lofti mörg merki. Og eigi var langt að bíða, áður en Grikkir ljósta upp herópi
miklu. Serkir þeyta þar og í mót lúðra sína. Og æpa svo, sem þeir megu mest að
taka. Svo varð mikið um heróp og lúðragang þeirra, að náliga skalf öll jörðin
af. Og fabulosum est Atlas stakraði við, er einn er af þeim, er upp halda
heiminum, svo að hann fékk varla staðið undir byrði sinni. Og það hugði hann, að
því mundi sæta það ið mikla hark og óp, er hann heyrði, að risarnir mundi
berjast í annað sinn við Jovem. Dvergmálinn varð og harðla málugur við heróp
þetta. Og svo þaut í dölum öllum, er í nánd voru. Svo voru Grikkir nú geystir,
að varla fékk Alexander konungur stöðvað þá, að eigi sliti þeir fylkingarnar og
hljópi þegar á Serki. En því að sólin skundaði nú gang sínum í æginn, að hún sæi
eigi svo mikil manndráp, sem til horfðist að verða mundi, þá biður Alexander
konungur, að þeir skyli grafa díki og setja þar í innan herbúðir sínar. Og svo
var nú gert. Síðan gengur konungurinn upp á haug einn. Þaðan mátti hann sjá yfir
allar fylkingar Serkja. Og er hann sá hversu mikill afli þeirra var fyrir múga
sakir og vopnabúnaðar og heyrði þar með hestagnegg og háreysti margra tungna sér
ókunnigra, þá ætla eg, segir meistari Galterus, ef leyft er að trúa því, að
nokkur auðveldligur ótti hafi komið í það ið göfugliga brjóst og risaligt hjarta
konungsins. Með slíkum hætti aflar stýrimanninum áhyggju þeim, er lengi hefir
siglt blíðan byr og hagstæðan, ef hann sér þvert veður að fara skipinu með
miklum stormi. Hann kallar þá og biður félaga sína slá undan höfuðbendum og
hlaða segli sem tíðast, en hleypur sjálfur aftur til stýrisins og leggur það úr
lagi. Svo skal ætla, að konungurinn hafi óttast, þá er hann sá ótalligan múg
óvina sinna kominn í móti sér. Eftir það er Alexander konungur hafði séð yfir
lið Serkja, lætur hann kalla til sín ráðunauta sína, annaðhvort fyrir þá sök, að
hann efast nokkuð í, hvað til ráðs skyli taka eða til þess enn heldur, að hann
reyndi, hversu stöðugir þeir væri, og leitar nú ráðs undir þá. Seint verður til
svara, því að allir meta við Parmenionem. Og þar kemur, að hann svarar: Það
þætti mér ráð, segir hann, að vér veittim Serkjum áhlaup, þegar er nátta tekur,
og komim þeim á óvart. Og ef þeir hlaupa upp úr svefni í náttmyrkri, þá man
annaðhvort, þar sem margar tungur og sundrleitir siðir ganga í herinum, að þeir
munu þegar flýja. Ella man auðvelt að drepa hvern, þar sem staðinn verður. Að
þriðja kosti munu þeir upp gefast. En ef vér berjumst á daginn, þá munu skelfa
vort lið hræðiligar ásjánur Scytharum þeirra fólka eða Indíalandsmanna, er
hvergi skeðja hári sínu, eða mikill uppvöxtur risa þeirra, er til eru komnir af
þeim stöðum, er Bactra heita. Það fylgir og, ekki megu fáir menn að gera svo
mörgum þúsundum, nema þeir fái komið á óvart. Nú hefir Darius og valið sér til
vígvallar rúma staði og slétta. Og fyrir þá sök man eigi þrönglendið að sinni
sem fyrr gefa oss sigur. Flestir allir Grikkir lofa þetta ráð. Og einn höfðingi,
sá er Polypercon heitir, eggjar þess mjög, að um nóttina skyli berjast, og
segir, að því að eins megu Grikkir sigra, ef svo er gert. Alexander konungur
lítur við honum reiðuliga, því að hann vill eigi nú ásaka Parmenionem, þar sem
hann hafði það gert litlu áður, þá er hann hafði þess fýst, að taka skyldi þær
sættir, er Darius hafði boðnar. Og svarar svo: Þetta er þjófasiður og laðrúna,
er þér biðið oss gera. Þeirra von er öll í svikum og leyniligum prettum. Ekki
skal vor frægð prettum þjóna. Og að ekki sé það, er á dragi vora sæmd, þá man
eigi nú þurfa sigurinn að kenna þröngum vígvelli. Man og nú kostur að berjast
við sjálfan Darium. Eigi skal og nóttin valda vorum sigri, að vér sýnim oss
hrædda vera. Skal af því víst á daginn berjast, því að sá sigur, er vér ætlum að
fá, skal annaðhvort engi verða eða vera sómasamligur í alla staði. Betur ber
þeim, er konungur skal heita, að hamingjan bresti fyrir sakir andstreymra
örlaga, heldur en hann skammist þess sigurs, er hann fær á náttarþeli með
þjófligum áhlaupum. Eigi vil eg því kaupa sigurinn, að þeir, er eftir oss koma,
finni svo ritað, að Alexander konungur hafi með prettum sigrað, og minnki svo
slægðin mikla frægð. Eg hefi nú spurt og, að þeir hafa sterka vörðu á sér,
Serkirnir. Og liðið liggur allt undir vopnum. Og megum vér af því ekki, þótt vér
vildim, koma þeim á óvart. Farið af því heim til landtjalda yðarra og hafið við
yður sem best. Takið svefn og hafið það í hug yður, að sú hríð, er á morgin skal
verða, man undir oss leggja hálfan heiminn. Og síðan er konungur hafði svo mælt,
þá ganga þeir til landtjalda sinna. Darius konungur gerir og í annan stað ráð
fyrir sínum mönnum. Og það bragð ætlar hann Grikkjum, sem þeir mundu tekið hafa,
ef Parmenio hefði ráðið. Fyrir þá sök býður hann, að liðið skyli liggja vopnað
um nóttina, og allir hestar skyli standa söðlaðir. Stóra elda lætur hann og gera
hvervetna millum herbúðanna. Svo þykir nú til að sjá, sem allar herbúðir Serkja
logi. Gylltir hjálmar og gulllagðir skildir keppast við himintunglin með birti
sinni. Loftið undrar mjög, er það hefir fyrir fundið eigi minni ljós, en það
hefir áður í sér, og óttast það, að jörðin myni þræta til að verða himinninn.
Nóttin fagnar því mjög, er hún líkist deginum, því að hjálmur Darii konungs
lýsir henni sem sólin deginum. Steinn var settur í ofanverðan hjálminn því
bjartari en tungl eða stjörnur, sem sólin var honum bjartari. Margir steinar
voru settir í hring um hann utan, þeir er hver sannaði sig vera harðla dýran.
Það er nú að segja frá Alexandro konungi, að hann hefir lagst til svefns. En fær
eigi sofnað, því að hann hugsar fyrir sér á marga vega, hvernug hann skyli þess
berjast eða við skipa liði sínu, er hann fái sigrað Darium konung, svo sem afli
hans var nú mikill og torbreytligur. Um slíkt liggur hann hugsi, og vakir alla
nóttina, því að svo var brjóst hans fullt af áhyggjum, að þær hafa þar varla
rúm. Ásmundur hærulangur setti bú að Bjargi, mikið og reisulegt, og hafði
mannmargt með sér. Hann var vinsæll maður. Þessi voru börn þeirra Ásdísar. Atli
var elstur. Hann var gegn maður og gæfur, hægur og hógvær. Við hann líkaði
hverjum manni vel. Annan son áttu þau er Grettir var kallaður. Hann var mjög
ódæll í uppvexti sínum, fátalaður og óþýður, bellinn bæði í orðum og tiltektum.
Ekki hafði hann ástríki mikið af Ásmundi föður sínum en móðir hans unni honum
mikið. Grettir Ásmundarson var fríður maður sýnum, breiðleitur og skammleitur,
rauðhærður og næsta freknóttur, ekki bráðger meðan hann var á barnsaldri. Þórdís
hét dóttir Ásmundar er síðan átti Glúmur son Óspaks Kjallakssonar af
Skriðinsenni. Rannveig hét önnur dóttir Ásmundar. Hana átti Gamli Þórhallsson
Vínlendings. Þau bjuggu á Melum í Hrútafirði. Þeirra son var Grímur. Sonur Glúms
og Þórdísar Ásmundardóttur var Óspakur, er deildi við Odd Ófeigsson sem segir í
Bandamanna sögu. Grettir óx upp að Bjargi þar til er hann var tíu vetra gamall.
Hann tók þá heldur við að gangast. Ásmundur bað hann starfa nokkuð. Grettir
sagði sér það eigi mundu vera vel hent og spurði þó að hvað hann skyldi gera.
Ásmundur svarar: " Þú skalt gæta heimgása minna." Grettir svarar og mælti: "
Lítið verk og löðurmannlegt." Ásmundur svarar: " Leys þú þetta vel af hendi og
mun þá batna með okkur." Síðan tók Grettir við heimgásunum. Þær voru fimm tigir
og með kjúklingar margir. Eigi leið langt áður honum þóttu þær heldur bágrækar
en kjúklingar seinfærir. Honum gerði mjög hermt við þessu því að hann var lítill
skapdeildarmaður. Nokkuru síðar fundu förumenn kjúklinga dauða úti og heimgæs
vængbrotnar. Þetta var um haustið. Ásmundi líkaði stórilla og spurði hvort
Grettir hefði drepið fuglana. Hann glotti að og svarar: " Og skaltu eigi lengur
af þeim bera," sagði Ásmundur. " Vinur er sá annars er ills varnar," sagði
Grettir. " Fást mun þér verk annað," sagði Ásmundur. " Fleira veit sá er fleira
reynir," sagði Grettir," en hvað skal eg nú gera?" Ásmundur svarar: " Þú skalt
strjúka bak mitt við elda sem eg læt jafnan gera." " Heitt mun það um hönd,"
sagði Grettir," en þó er verkið löðurmannlegt." Fór nú svo fram um hríð að
Grettir heldur þessum starfa. Tekur nú að hausta. Gerðist Ásmundur heitfengur
mjög og eggjar Gretti að strjúka fast bak sitt. Það var háttur í þann tíma að
eldaskálar voru stórir á bæjum. Sátu menn þar við langelda á öftnum. Þar voru
borð sett fyrir menn og síðan sváfu menn upp frá eldunum. Konur unnu þar tó á
daginn. Það var eitt kveld að Grettir skyldi hrífa bak Ásmundar að karl mælti: "
Nú muntu verða af þér að draga slenið, mannskræfan," segir hann. Grettir segir:
" Illt er að eggja óbilgjarnan." Ásmundur mælti: " Aldrei er dugur í þér."
Grettir sér nú hvar stóðu ullkambar í setinu, tekur upp kambinn og lætur ganga
ofan eftir baki Ásmundar. Hann hljóp upp og varð óður við og vildi ljósta Gretti
með staf sínum en hann skaust undan. Þá kom húsfreyja að og spurði hvað þeir
áttust við. Grettir kvað þá vísu þessa: Illa þótti húsfreyju er Grettir hafði
þetta til tekið og kvað hann ekki fyrirleitinn verða mundu. Ekki batnaði
frændsemi þeirra Ásmundar við þetta. Nokkuru stundu síðar talaði Ásmundur til að
Grettir skyldi geyma hrossa hans. Grettir kvað sér það betra þykja en
bakeldagerðin. " Þá skaltu svo að fara," sagði Ásmundur," sem eg býð þér. Hryssu
á eg bleikálótta er eg kalla Kengálu. Hún er svo vís að um veðráttu og vatnagang
að það mun aldrei bresta að þá mun hríð eftir koma ef hún vill eigi á jörð
ganga. Þá skaltu byrgja í húsi hrossin en halda þeim norður á hálsinn þegar er
vetur leggur á. Þætti mér þurfa að þú leystir þetta verk betur af hendi en þau
tvö sem áður hefi eg skipað þér." Grettir svarar: " Þetta er kalt verk og
karlmannlegt. En illt þykir mér að treysta merinni því að það veit eg öngvan
fyrr gert hafa." Nú tekur Grettir við hrossageymslunni og leið svo fram yfir
jól. Þá gerði á kulda mikla með snjóvum og illt til jarða. Grettir var lítt
settur að klæðum en maður lítt harðnaður. Tók hann nú að kala en Kengála stóð á
þar sem mest var svæðið í hverju illviðri. Aldrei kom hún svo snemma í haga að
hún mundi heim ganga fyrir dagsetur. Grettir hugsar þá að hann skal gera
eitthvert það bellibragð að Kengálu yrði goldið fyrir útiganginn. Það var einn
morgun snemma að Grettir kom til hrossahúss, lýkur upp og stóð Kengála fyrir
stalli því að þótt hrossum væri fóður gefið, þeim er með henni voru, þá hafði
hún það ein. Nú fór Grettir upp á bak henni. Hann hafði hvassan hníf í hendi og
rekur á um þverar herðar Kengálu og lætur svo ganga aftur tveim megin hryggjar.
Hrossið bregður nú hart við því að það var feitt og fælið, eys svo að hófarnir
brustu í veggjunum. Grettir féll af baki og er hann komst á fætur leitar hann
til bakferðar. Er þeirra viðureign hin snarpasta og svo lýkur að hann flær af
henni alla baklengjuna aftur á lend, rekur síðan út hrossin og til haga. Ekki
vildi Kengála bíta nema til baksins. En er skammt var af hádegi bregður hún við
og hleypur heim til húss. Grettir byrgir nú húsið og gengur heim. Ásmundur spyr
hvar hrossin væru. Grettir kveðst geymt hafa í húsi eftir vanda. Ásmundur segir
að þá mundi skammt til hríðar er hrossin vildu eigi á standa í þvílíku veðri.
Grettir segir: " Skýst þeim mörgum vísdómurinn er betri von er að." Líður nú af
nóttin og kom eigi hríðin. Rekur Grettir hrossin og þolir Kengála ekki í haga.
Undarlegt þótti Ásmundi það en veðráttu brá eigi úr því sem áður hafði verið.
Hinn þriðja morgun fór Ásmundur til hrossanna og að Kengálu og mælti: " Illa
þykir mér hrossin við hafa orðið að jafngóðum vetri en þú munt síst bregðast að
bakinu Bleikála." " Verður það er varir," sagði Grettir," og svo hitt er eigi
varir." Ásmundur strauk bakið á hrossinu og fylgdi þar húðin. Honum þótti
undarlegt því svo var orðið og kvað Grettir þessu valda mundu. Grettir glotti að
og svaraði öngu. Bóndi fór heim og var málóði mjög. Hann gekk til eldaskála og
heyrði að húsfreyja mælti: " Vel skyldi nú reynst hafa hrossageymslan frænda
míns." Ásmundur kvað vísu: Húsfreyja svarar: " Eigi veit eg hvort mér þykir meir
frá móti að þú skipar honum jafnan starfa eða hitt að hann leysir alla einn veg
af hendi." " Nú skal og um enda gert fyrir það," sagði Ásmundur," en hafa skal
hann viðurgerning því verra." " Telji þá hvorigir á aðra," sagði Grettir og svo
fór fram um stund. Ásmundur lét drepa Kengálu. Mörg bernskubrögð gerði Grettir,
þau sem eigi eru í sögu sett. Hann gerðist nú mikill vexti. Ekki vissu menn
gjörla afl Grettis því að hann var óglíminn. Orti hann jafnan vísur og kviðlinga
og þótti heldur níðskár. Ekki lagðist hann í eldaskála og var fátalaður
lengstum. Þá voru margir uppvaxandi menn í Miðfirði. Skáld Torfa bjó þá á
Torfustöðum. Bersi hét son hennar. Hann var manna gervilegastur og skáld gott.
Þeir bjuggu á Mel bræður, Kormákur og Þorgils. Með þeim óx upp sá maður er Oddur
hét. Hann var framfærslumaður þeirra og var kallaður Oddur ómagaskáld. Auðunn
hét maður. Hann óx upp á Auðunarstöðum í Víðidal. Hann var gegn maður og
góðfengur og sterkastur norður þar sinna jafnaldra. Kálfur Ásgeirsson bjó á
Ásgeirsá og Þorvaldur bróðir hans. Atli bróðir Grettis gerðist og þroskamaður og
allra manna gæfastur. Við hann líkaði hverjum manni vel. Þessir lögðu knattleika
saman á Miðfjarðarvatni. Komu þar til Miðfirðingar og Víðdælar. Þar komu og
margir inn úr Vesturhópi og Vatnsnesi svo og úr Hrútafirði. Sátu þeir þar við er
lengra fóru til. Var þar skipað saman þeim sem jafnsterkastir voru og varð að
því hin mesta gleði lengstum á haustum. Grettir fór til leika fyrir bæn Atla
bróður síns þá er hann var fjórtán vetra gamall. Síðan var skipað mönnum til
leiks. Var Gretti ætlað að leika við Auðun er fyrr var nefndur. Hann var þeirra
nokkurum vetrum eldri. Auðunn sló knöttinn yfir höfuð Gretti og gat hann eigi
náð. Stökk hann langt eftir ísinum. Grettir varð reiður við þetta og þótti
Auðunn vilja leika á sig, sækir þó knöttinn, kemur aftur og þegar hann náði til
Auðunar setur hann knöttinn rétt framan í enni honum svo að sprakk fyrir. Auðunn
sló Gretti með knattgildrunni er hann hélt á og kom lítt á því að Grettir hljóp
undir höggið. Tókust þeir þá á fangbrögðum og glímdu. Þóttust menn þá sjá að
Grettir var sterkari en menn ætluðu því að Auðunn var rammur að afli. Áttust
þeir lengi við en svo lauk að Grettir féll. Lét Auðunn þá fylgja kné kviði og
fór illa með hann. Hlupu þeir þá til Atli og Bersi og margir aðrir og skildu þá.
Grettir kvað ekki þurfa að halda á sér sem ólmum hundi og mælti þetta: " Þræll
einn þegar hefnist en argur aldrei." Eigi létu menn þetta sér að sundurþykki
verða því að þeir Kálfur og Þorvaldur bræður vildu að þeir væru sáttir. Voru
þeir og skyldir nokkuð, Auðun og Grettir. Hélst leikurinn sem áður og varð ekki
til sundurþykki fleira. Þorkell krafla gerðist nú gamall mjög. Hann hafði
Vatnsdælagoðorð og var höfðingi mikill. Hann var aldavin Ásmundar hærulangs sem
tengdum þeirra hæfði. Hann var því vanur að ríða til Bjargs hvert vor að sækja
þangað til kynnis. Og enn gerði hann svo næsta vor eftir það er áður var sagt að
hann fór til Bjargs. Tóku þeir Ásmundur og Ásdís við honum tveim höndum. Var
hann þar þrjár nætur og töluðu þeir mágar marga hluti milli sín. Þorkell spurði
hversu Ásmundi segði hugur um sonu sína, hverjir iðnarmenn þeir mundu verða.
Ásmundur kveðst ætla að Atli yrði búmaður mikill, forsjáll og fémaður. Þorkell
segir: " Þarfur maður og þér líkur. En hvað segir þú af Gretti?" Ásmundur mælti:
" Af honum er það að segja að hann mun verða sterkur maður og óstýrilátur,
þykkjumikill og þungur hefir hann mér orðið." Þorkell svarar: " Eigi er það
heillavænlegt mágur," sagði hann," en hversu skulum við skipa þingferð okkra í
sumar?" Ásmundur svarar: " Eg gerist þungfær og vildi eg sitja heima." " Viltu
að Atli fari fyrir þig?" sagði Þorkell. " Hann þykist eg eigi missa mega," sagði
Ásmundur," fyrir sakir starfa og aðdráttar en Grettir vill ekki starfa. Er hann
svo viti borinn að eg get að hann kunni halda upp lögskilum fyrir mig með þinni
umsjá." " Þú skalt ráða mágur," segir Þorkell. Reið hann nú heim þá er hann var
búinn og leysti Ásmundur hann burt með góðum gjöfum. Nokkru síðar bjóst Þorkell
heiman til þings. Hann reið með sex tigu manna. Fóru þeir allir með honum er í
hans goðorði voru. Kemur hann til Bjargs og reið Grettir þaðan með honum. Þeir
riðu suður heiði þá er Tvídægra heitir. Áifangar voru litlir á fjallinu og riðu
þeir mikinn ofan í byggðina. Og er þeir komu ofan í Fljótstungu þótti þeim mál
að sofa og hleyptu beislum af hestum sínum og létu ganga með söðlum. Lágu þeir
áfram langt og sváfu. En er þeir vöknuðu svipuðust menn að hestum sínum. Höfðu
hestarnir sinn veg farið hver þeirra en sumir höfðu velst. Grettir fann seinast
sinn hest. Það var þá háttur að menn vistuðu sig sjálfir til þings og reiddu
flestir mali um söðla sína. Söðull var undir kviði niðri á hesti Grettis en í
burt malurinn. Fer hann nú til leitar og fann eigi. Sér hann nú hvar maður
gengur. Sá fór hart. Grettir spyr hver þar færi. Hann svarar og kvaðst Skeggi
heita og vera húskarl norðan úr Ási úr Vatnsdal. " Er eg í ferð með Þorkatli,"
sagði hann," en mér hefir tekist til gálauslega. Eg hefi týnt vistamal mínum."
Grettir svarar: " Eindæmin eru verst. Eg hefi og týnt mal þeim er eg átti og
leitum nú báðir samt." Það líkaði Skeggja vel. Ganga þeir nú um hríð. En er
minnst varði tekur Skeggi á rás upp eftir móunum, grípur þar upp malinn. Grettir
sá er hann laut og spyr hvað hann tók upp. " Mal minn," segir Skeggi. " Hverjir
bera það fleiri en þú?" sagði Grettir," og lát mig sjá því að mart er öðru
líkt." Skeggi kvað öngvan mann taka af sér það er hann ætti. Grettir þreif til
malsins og toguðust þeir um hann og vildi sitt mál hvortveggi hafa. " Undarlega
ætlið þér," segir húskarlinn," þó að menn séu eigi jafnstórauðgir allir sem þér
Vatnsdælar að menn muni eigi þora að halda á sínu fyrir yður." Grettir kvað
þetta ekki eftir mannvirðingu ganga þótt hver hefði það er ætti. Skeggi mælti: "
Of fjarri er nú Auðunn að kyrkja þig sem við knattleikinn." " Vel er það," sagði
Grettir," en eigi muntu mig kyrkja hvern veg sem hitt hefir verið." Skeggi greip
þá öxi og hjó til Grettis. En er Grettir sá þetta þreif hann vinstri hendi
öxarskaftið fyrir framan hendur Skeggja svo að þegar varð laus. Grettir setti þá
sömu öxi í höfuð honum svo að þegar stóð í heila. Féll húskarl þá dauður til
jarðar. Grettir tók malinn og kastar um söðul sinn. Hann reið síðan eftir
förunautum sínum. Þorkell reið undan því að hann vissi eigi að þetta mundi til
hafa borið. Menn söknuðu nú Skeggja úr flokkinum. En er Grettir fann þá spyrja
þeir hann hvað hann vissi til Skeggja. Grettir kvað þá vísu: Þá hlupu
fylgdarmenn Þorkels upp og sögðu ekki mundu tröll hafa tekið manninn um ljósan
dag. Þorkell þagnaði og mælti síðan: " Önnur efni munu í vera og mun Grettir
hafa drepið hann eða hvað bar til?" Grettir segir þá allan áskilnað þeirra.
Þorkell mælti: " Allilla hefir þetta til tekist. Skeggi var fenginn til fylgdar
við mig en maður góðættaður og mun eg taka ámælið á þann hátt að eg mun bæta
slíku sem dæmt verður en sektum má eg eigi ráða. Eru tveir kostir fyrir hendi
fyrir þig Grettir, hvort þú vilt heldur fara til þings og hætta á hvern veg til
tekst eða hverfa hér aftur." Grettir kjöri að fara til þings og svo var að hann
fór. Var þetta mál kært af erfingjum hins vegna. Gekk Þorkell til handsala og
hélt upp fébótum en Grettir skyldi vera sekur og vera utan þrjá vetur. En er
þeir riðu af þingi höfðingjarnir áðu þeir uppi undir Sleðaási áður en þeir
skildu. Þá hóf Grettir stein þann er þar liggur í grasinu og nú heitir
Grettishaf. Þá gengu til margir menn að sjá steininn og þótti þeim mikil furða
að svo ungur maður skyldi hefja svo mikið bjarg. Reið Grettir heim til Bjargs og
sagði frá föður sínum. Ásmundur tók lítt á og kvað hann óeirðarmann verða mundu.
Hafliði hét maður er bjó á Reyðarfelli á Hvítársíðu. Hann var siglingamaður og
átti skip í förum. Það stóð uppi í Hvítá. Sá maður var á skipi með honum er
Bárður hét. Hann átti konu unga og fríða. Ásmundur sendi mann til Hafliða að
hann skyldi taka við Gretti og sjá um með honum. Hafliði kvað sér sagt að
maðurinn væri vanstilltur en fyrir sakir vináttu þeirra Ásmundar tók hann við
Gretti. Bjóst hann þá til utanferðar. Engin vildi Ásmundur fararefni fá honum
utan hafnest og lítið af vaðmálum. Grettir bað hann fá sér vopn nokkuð. Ásmundur
segir: " Ekki hefir þú mér hlýðinn verið. Veit eg og eigi hvað þú munir það með
vopnum vinna er þarft er. Mun eg og þau ekki til láta." Grettir mælti: " Þá er
eigi það að launa sem eigi er gert." Síðan skildu þeir feðgar með litlum
kærleikum. Margir báðu hann vel fara en fáir aftur koma. Móðir hans fylgdi honum
á leið. Og áður þau skildu mælti hún svo: " Eigi ertu svo af garði ger frændi
sem eg vildi svo vel borinn maður sem þú ert. Þykir mér það mest á skorta að þú
hefir ekki vopn það er neytt sé en mér segir svo hugur um að þú munir þeirra við
þurfa." Hún tók á undan skikkju sinni sverð búið. Það var allgóður gripur. Hún
mælti þá: " Sverð þetta átti Jökull föðurfaðir minn og hinir fyrri Vatnsdælir og
var þeim sigursælt. Vil eg nú gefa þér sverðið og njót vel." Grettir þakkaði
henni vel gjöfina og kvað sér þetta betra þykja en aðrir fémunir þótt meiri
væru. Síðan fór hann veg sinn en Ásdís bað honum margra hluta. Grettir reið
suður um heiði og létti eigi fyrr en hann kom suður yfir heiði. Hafliði tók vel
við honum. Fann hann Gretti og spurði að fararefnum hans. Grettir kvað vísu:
Hafliði kvað það sýnt að henni var mest um hann hugað. Létu þeir í haf þegar
þeir voru búnir og byr gaf. Og er þeir komu út yfir grunn öll undu þeir segl.
Grettir gerði sér gróf undir bátinum og vildi þaðan hvergi hræra sig, hvorki til
austra né að segli að vinna, og ekki starfa það sem hann átti að skipi að gera
til jafnaðar við aðra menn. Eigi vildi hann og kaupa af sér. Þeir sigldu suður
um Reykjarnes og svo suður fyrir land. Og er landið var horfið fengu þeir rétt
mikinn. Skipið var heldur lekt og þoldi illa réttinn. Fengu þeir vos mikið.
Grettir lét þá fjúka í kviðlinga. Það líkaði mönnum stórilla. Einn dag var það
að veður var bæði hvasst og kalt. Þá kölluðu sveinar, báðu Gretti nú duga" því
að oss kólnar á klónum." Grettir leit upp og mælti: Ekki fengu þeir af honum
starfann en líkaði nú verr en áður og kváðu hann skyldu taka gjöld á sjálfum sér
fyrir níð sitt og lögleysu þá er hann gerði. " Þykir þér betra," sögðu þeir," að
klappa um kviðinn á konu Bárðar stýrimanns en að gera skyldu þína á skipi og
slíkt er óþolanda." Veðrið gekk upp að eins. Stóðu þeir þá í austri svo að
dægrum skipti. Þeir heituðust þá við Gretti. Og er Hafliði heyrði þetta gekk
hann þar að er Grettir lá og mælti: " Eigi þykir mér samkeypi yðvart kaupmanna
gott. Þú gerir þeim ólög en níðir þá á svo gert ofan en þeir heitast að steypa
þér fyrir borð. Nú er slíkt ótiltækilegt." " Því munu þeir eigi ráða tiltektum
sínum?" kvað Grettir," en það vildi eg að eftir dveldist einn eða tveir hjá mér
áður en eg gangi fyrir borð." " Slíkt er ógeranda," sagði Hafliði. " Mun oss
aldrei vel gefa ef þér berist þetta fyrir. Mun eg leggja ráð til með þér." "
Hvert er það?" sagði Grettir. " Þeir finna að við þig að þú níðir þá. Nú vil
eg," sagði Hafliði," að þú kveðir til mín nokkra níðvísu og má vera að þeir
umberi betur við þig." " Aldrei kveð eg til þín," sagði Grettir," utan gott.
Geri eg þig ekki líkan kyrpingum." Hafliði mælti: " Kveða má svo að fegri sé
vísan ef grafin er þótt fyrst sé eigi allfögur." " Þetta hefi eg og nægst til,"
sagði Grettir. Hafliði fór til þeirra skipverja og mælti: " Mikið er erfiði
yðvart og von að yður líki illa við Gretti." " Verri þykja oss kviðlingar hans
en hvetvetna annað," segja þeir. Hafliði mælti þá hátt: " Hann mun og illa af
því fara um síðir." En er Grettir heyrir Hafliða ámæla sér kvað Grettir vísu:
Kaupmönnum þótti allilla og sögðu að hann skyldi eigi til einskis gera að níða
Hafliða bónda. Hafliði mælti þá: " Nóga hefir Grettir verðleika til þess þótt
þér gerðuð honum nokkra smán en eigi vil eg hafa sæmd mína í veði til móts við
illgirni hans og forsjáleysi. Nú munum vér þessa ekki að sinni hefna meðan vér
erum í svo miklum háska staddir en minnist þessa þá er þér komið á land ef yður
líkar." Þeir segja: " Mun oss eigi mega sem þér? Hvað mun oss heldur bíta níð en
þig?" Hafliði bað þá svo gera. Þaðan frá vönduðu skipmenn miklu miður um
kviðlinga en áður. Þeir höfðu harða útivist og langa. Komu þá lekar að skipinu.
Tóku menn þá að lýjast mjög á erfiði. Stýrimannskona sú hin unga var því jafnan
vön að sauma að höndum Gretti og höfðu skipverjar það mjög í fleymingi við hann.
Hafliði gekk þar til er Grettir lá og kvað vísu: Grettir stóð skjótt upp og
kvað: Síðan hljóp hann aftur til þar er þeir voru að austrinum og spurði hvað
þeir vildu að hann gerði. Þeir sögðu hann lítið gott gera mundu. Hann segir: "
Munur er að mannsliði." Hafliði bað þá eigi neita liði hans" má vera að hann
þykist leysa sínar hendur ef hann býður lið sitt." Þá var ekki dæluaustur á
hafskipum. Kölluðu menn það byttuaustur eða stampaustur. Hann var bæði vossamur
og erfiður. Skyldi þar hafa byttur tvær. Fór þá önnur niður er önnur fór upp.
Sveinar báðu að Grettir skyldi sökkva byttunum, kváðu nú reyna skyldu hvað hann
mætti. Hann segir að lítil raun mundi best um það. Fer hann þá niður og sökkti
byttunum og voru þá fengnir til tveir að ausa móts við hann. Héldust þeir eigi
lengi við áður þeir voru yfirkomnir af mæði. Þá gengu til fjórir og allt á sömu
leið. Svo segja sumir menn að átta jusu þeir við hann áður en lauk. Var þá og
upp ausið skipið. Þaðan af skiptist mjög um orðalag kaupmanna við Gretti því að
þeir sáu hvað hann átti undir sér fyrir afls sakir. Var hann og þaðan frá hinn
fræknasti til liðs, hvers sem við þurfti. Ber þá nú austur í haf. Lágu á myrkur
mikil. Fundu þeir eigi fyrr eina nótt en þeir sigldu upp á sker skipinu svo að
undan gekk undirhluturinn. Var þá hrundið bátnum og fluttar af konur og allt það
er laust var. Þar var hólmur lítil skammt frá þeim og færðu þangað föng sín sem
þeir komust við um nóttina. En er lýsa tók áttu þeir um að tala hvar þeir voru
komnir. Kenndust þeir þá við sem áður höfðu farið milli landa að þeir voru
komnir að Sunnmæri í Noregi. Þar var ein ey skammt frá þeim til meginlands er
heitir Háramarsey. Þar var byggð mikil í eyjunni. Þar var og lends manns ból.
Þorfinnur hét lendur maður sá er þar átti bú í eyjunni. Hann var son Kárs hins
gamla er þar hafði lengi búið. Þorfinnur var höfðingi mikill. Og er alljóst var
orðið sáu menn til úr eyjunni að kaupmenn voru nauðuglega staddir. Var þá sagt
til Þorfinni. Hann brá við skjótt og lét setja fram karfa stóran er hann átti.
Reru sextán menn á borð. Þeir voru á karfanum nærri þrír tigir manna, fóru til
sem hvatast og burgu fé kaupmanna en hafskipið sökk niður. Týndist þar mikið
góss. Þorfinnur flutti alla menn heim af skipinu til sín. Voru þeir þar viku og
þurrkuðu varning sinn. Síðan fóru kaupmenn suður í land og fóru þeir úr sögunni.
Grettir var eftir hjá Þorfinni og lét lítið um sig. Hann var fátalaður lengstum.
Þorfinnur lét gefa honum mat og gaf sér ekki mikið að honum. Grettir var honum
ófylgjusamur og vildi eigi ganga með honum úti á daginn. Það líkaði illa
Þorfinni en nennti þó eigi að kviðja honum mat. Þorfinnur var híbýlaprúður og
gleðimaður mikill. Vildi hann og að aðrir menn væru glaðir. Grettir var
húsgöngull og fór á aðra bæi þar í eynni. Auðunn hét maður er bjó þar sem heitir
á Vindheimi. Þangað fór Grettir daglega og gerði sér kært við hann. Sat Grettir
þar jafnan á dag fram. Það var eitt kveld harðla síð er Grettir bjóst heim að
ganga að hann sá eld mikinn gjósa upp á nesi því er niður var frá bæ Auðunar.
Grettir spurði eftir hvað nýjungu það væri. Auðunn kvað honum ekki á liggja það
að vita. " Það mundi mælt," sagði Grettir," ef slíkt sæist á voru landi að þar
brynni af fé." Bóndi svarar: " Sá einn mun fyrir þeim eldi ráða að eigi mun gagn
í um að forvitnast." " Þó vil eg vita," segir Grettir. " Þar á nesinu stendur
haugur," segir Auðunn," en þar var í lagður Kár hinn gamli, faðir Þorfinns. Áttu
þeir feðgar fyrst eitt bóndaból í eynni en síðan Kár dó hefir hann svo aftur
gengið að hann hefir eytt á burt öllum bændum þeim er hér áttu jarðir svo að nú
á Þorfinnur einn alla eyna og öngum verður þeim mein að þessu er Þorfinnur
heldur hendi yfir." Grettir kvað hann vel hafa sagt" mun eg hér koma á morgun og
lát til reiðu graftól." " Let eg þig," segir Auðunn," að fást þar við því að eg
veit að Þorfinnur mun fjandskap á þig leggja." Grettir kvaðst mundu hætta á það.
Nú leið af nóttin. Kemur Grettir þar snemma. Voru þá til reiðu graftólin. Fer
bóndi með honum til haugsins. Grettir braut nú hauginn og var að mikilvirkur,
léttir eigi fyrr en hann kemur að viðum. Var þá mjög áliðinn dagurinn. Síðan
reif hann upp viðuna. Auðunn latti hann þá mjög að ganga í hauginn. Grettir bað
hann geyma festar" en eg mun forvitnast hvað hér býr fyrir." Gekk Grettir þá í
hauginn. Var þar myrkt og þeygi þefgott. Leitast hann nú fyrir hversu háttað
var. Hann fann hestbein og síðan drap hann sér við stólbrúðar og fann að þar sat
maður á stóli. Þar var fé mikið í gulli og silfri borið saman og einn kistill
settur undir fætur honum, fullur af silfri. Grettir tók þetta fé allt og bar til
festar. Og er hann gekk utar eftir haugnum var gripið til hans fast. Lét hann þá
laust féð en réðst í mót þeim og tókust þeir þá til heldur óþyrmilega. Gekk nú
upp allt það er fyrir varð. Sótti haugbúinn með kappi. Grettir fór undan lengi
og þar kemur að hann sér að eigi mun duga að hlífast við. Sparir nú hvorgi
annan. Færast þeir þangað er hestbeinin voru. Kipptust þeir þar um lengi og fóru
ýmsir á kné en svo lauk að haugbúinn féll á bak aftur og varð af því dykur
mikill. Þá hljóp Auðunn frá festarhaldinu og ætlaði að Grettir mundi dauður.
Grettir brá nú sverðinu Jökulsnaut og hjó á hálsinn haugbúanum svo að af tók
höfuðið. Setti hann það við þjó honum. Grettir gekk síðan til festar með féið og
var Auðunn allur í brottu. Varð hann þá að handstyrkja upp festina. Hann hafði
hnýtt fénu í snæri og dró það upp síðar. Grettir var orðinn stirður mjög af
sameign þeirra Kárs, snýr nú heim til bæjar Þorfinns með féð. Þá var fólk allt
undir borð komið. Þorfinnur hvessti á Gretti augun er hann kom í drykkjustofuna
og spurði hvað hann ætti svo nauðsynlegt að starfa að hann geymdi eigi hátta með
öðrum mönnum. Grettir mælti: " Mart er smátt það er til ber á síðkveldum." Lagði
hann þá fram á borðið fé það allt er hann hafði tekið úr hauginum. Einn gripur
var sá er Gretti stóðu mest augu til. Það var eitt sax, svo gott vopn að aldrei
kveðst hann séð hafa betra. Það lét hann síðast fram. Þorfinnur varð léttbrúnn
við er hann sá féið og saxið því að það var menjagripur þeirra og hafði aldrei
úr ætt gengið. " Hvaðan kom þér fé þetta?" sagði Þorfinnur. Grettir kvað þá
vísu: Þorfinnur svarar: " Ekki mun þér allt í augu blæða og öngvan hefir þessa
fýst fyrr að brjóta hauginn. En fyrir því að eg veit að það fé er illa komið er
fólgið er í jörðu eða í hauga borið þá mun eg ekki gefa þér hér skuld fyrir með
því að þú færðir mér. Eða hvar náðir þú saxinu góða?" Grettir segir og kvað:
Þorfinnur svarar: " Vel er til mælt en sýna skaltu nokkuð áður það er frægð þyki
í vera en eg gefi þér saxið því að það fékk eg aldrei af föður mínum meðan hann
lifði." Grettir svarar: " Eigi má vita hverjum að mestu gagni kemur um það er
lýkur." Þorfinnur tók við fénu og geymdi saxið hjá sæng sinni. Leið svo veturinn
framan til jóla að ekki bar fleira til frásagna. Þetta sumar hið næsta bjóst
Eiríkur jarl Hákonarson úr landi vestur til Englands á fund Knúts konungs hins
ríka mágs síns en hann setti eftir til ríkis í Noregi Hákon jarl son sinn og
fékk hann í hendur Sveini jarli bróður sínum til forsjá og ríkisstjórnar því að
Hákon var barn að aldri. En áður Eiríkur jarl fór úr landi stefndi hann til sín
lendum mönnum og ríkum bóndum. Töluðu þeir mart um lög og landsskipun því að
Eiríkur jarl var stjórnsamur. Þótti mönnum það mikill ósiður í landinu að
úthlaupsmenn eða berserkir skoruðu á hólm göfgum mönnum til fjár eða kvenna.
Skyldu hvorir ógildir falla sem féllu fyrir öðrum. Fengu margir af þessu smán og
fjármissu en sumir líftjón með öllu og því tók Eiríkur jarl af allar hólmgöngur
í Noregi. Hann gerði og útlaga alla ránsmenn og berserki þá sem með óspektir
fóru. Var í þessari skipan og ráðagerð með jarli Þorfinnur Kársson úr Háramarsey
því að hann var vitur maður og kær vinur jarla. Tveir bræður eru nefndir til að
verstir voru. Hét annar Þórir þömb en annar Ögmundur illi. Þeir voru háleyskir
að ætt, meiri og sterkari en aðrir menn. Þeir gengu berserksgang og eirðu öngu
þegar þeir reiddust. Þeir tóku á burt konur manna og höfðu við hönd sér viku eða
hálfan mánuð og færðu síðan aftur þeim sem áttu. Þeir rændu hvar sem þeir koma
eða gerðu aðrar óspektir. Eiríkur jarl gerði þá útlæga fyrir endilangan Noreg.
Gekk Þorfinnur mest manna fyrir sekt þeirra. Þóttust þeir honum eiga fullan
fjandskap að gjalda. Síðan fór jarl úr landi sem segir í sögu hans en Sveinn
jarl hafði yfirvald í Noregi og ríki. Þorfinnur fór heim til bús síns og sat
heima mjög til jóla sem fyrr er sagt. Í móti jólum býst Þorfinnur að fara til
bús síns þangað sem hét í Slysfirði. Það er á meginlandi. Hafði hann boðað
þangað mörgum vinum sínum. Húsfreyja Þorfinns mátti eigi fara með bónda því að
dóttir þeirra frumvaxta lá sjúk og voru þær báðar heima. Grettir var heima og
húskarlar átta. Þorfinnur fór nú við þrjá tigu frelsingja til jólaveislunnar.
Var þar hinn mesti mannfagnaður og gleði. Nú kemur aðfangadagur jóla. Þá var
veður bjart og kyrrt. Grettir var lengstum úti um daginn og sá að skip fór suður
og norður með landi því að hver sótti til annars þangað sem samdrykkjan var
sett. Bóndadóttur var þá batnað svo að hún gekk með móður sinni. Leið nú á
daginn. Þá sá Grettir að skip reri að eynni. Það var ekki mikið og skarað
skjöldum milli stafna. Skipið var steint fyrir ofan sjá. Þeir reru knálega og
stefndu að naustum Þorfinns. Og er skipið kenndi niður hljópu þeir fyrir borð
sem á voru. Grettir hafði tölu á mönnum þessum að þeir voru tólf saman. Ekki
þótti honum þeir friðlega láta. Þeir tóku upp skip sitt og báru af sjó. Eftir
það hlupu þeir að naustinu. Þar stóð inni karfinn Þorfinns sá hinn stóri. Hann
settu aldrei færri menn á sjó en þrír tigir en þeir tólf rykktu honum þegar fram
á fjörugrjótið. Síðan tóku þeir upp sitt skip og báru inn í naustið. Þá þóttist
Grettir sjá að þeir mundu ætla að bjóða sér sjálfir beina. Hann gekk þá til móts
við þá og fagnaði þeim vel og spyr hverjir þeir væru eða hversu formaður þeirra
hét. Sá svarar skjótt er til var mælt og kvaðst heita Þórir og kallaður þömb, og
bróðir hans Ögmundur og aðrir kompánar þeirra. " Vænti eg," segir Þórir," að
Þorfinnur húsbóndi yðvar hafi heyrt vor getið eða hvort er hann heima?" Grettir
svarar: " Gæfumenn miklir munuð þér vera því að þér hafið hér góða aðkomu ef
þeir eru mennirnir sem eg ætla. Bóndi er heiman farinn með alla heimamenn þá sem
frjálsir eru og ætlar eigi heim fyrr en að bak jólunum. Húsfreyja er heima og
bóndadóttir. Og ef eg þættist nokkurn mótgang eiga að gjalda þá vildi eg þann
veg að koma því að hér er hvetvetna það er hafa þarf, bæði öl og annar
fagnaður." Þórir þagði meðan Grettir lét ganga töluna. Síðan mælti hann til
Ögmundar: " Fór nokkuð fjarri því sem eg gat til?" sagði hann," og væri mér það
í hug að hefna Þorfinni er hann hefir gert oss útlaga. Er þessi maður og góður
af tíðindum. Þurfum vér eigi að togast eftir orðum við hann." " Orða sinna á
hver ráð," sagði Grettir," og gera skal eg yður slíkan forbeina sem eg má og
gangið heim með mér." Þeir báðu hann hafa þökk fyrir, kváðust hans boði hlíta
mundu. En er þeir komu heim að bænum tók Grettir í hönd Þóri og leidd hann til
stofu. Grettir var þá málreifur mjög. Húsfreyja var í stofunni og lét tjalda
hana og búast um vel. En er hún heyrði til Grettis nam hún staðar á gólfinu og
spurði hverjum Grettir fagnaði svo alvarlega. Grettir svarar: " Það er ráð
húsfreyja að taka vel við gestum. Hér er kominn Þórir bóndi þömb og þeir tólf
saman og ætla hér að sitja um jólin. Er það allgott því að vér áttum heldur
fámennt áður." Hún svarar: " Eigi tel eg þá með bóndum eða góðum mönnum því að
þeir eru hinir verstu ránsmennn og illvirkjar. Vildi eg gjarna hafa gefið til
mikinn hlut eigu minnar að þeir hefðu hér eigi komið í þetta sinn. Launar þú og
illa Þorfinni fyrir það er hann tók þig af skipbroti félausan og hefir haldið
þig í vetur sem frjálsan mann." Grettir svarar: " Réttar er nú fyrst að taka
vosklæði af gestunum en að ámæla mér. Þess mun lengi kostur." Þórir mælti þá: "
Ver eigi stygg húsfreyja. Enginn missir skal þér í verða þó að bóndi sé eigi
heima því að fá skal mann í stað hans og svo dóttur þinni og öllum heimakonum."
" Slíkt er karlmannlega talað," segir Grettir," mega þær þá eigi yfir sinn hlut
sjá." Nú stukku fram konur allar og sló á þær óhug miklum og gráti. Grettir
mælti til berserkja: " Seljið mér það í hendur sem þér viljið af leggja, vopn og
vosklæði, því að eigi mun oss fólkið stýrilátt meðan það er óhrætt." Þórir
kvaðst eigi hirða hvað konur nögguðu" en mikinn mun eigum vér að gera þín eða
annarra heimamanna. Líst mér sem vér munum þig hafa að trúnaðarmanni." " Sjáið
þér fyrir því," sagði Grettir," en eigi geri eg mér alla menn jafna." Síðan
lögðu þeir af flest öll vopn. Eftir það mælti Grettir: " Ráðlegt þykir mér að
þér farið til borðs og drekkið nokkuð því að yður mun þyrsta af róðri." Þeir
kváðust þess albúnir en sögðu sér ókunnigt til kjallara. Grettir spurði hvort
þeir vildu hlíta hans forsjá og umgangi. Berserkir létust það gjarna vilja.
Grettir fer til og sækir öl og gefur þeim að drekka. Þeir voru mjög móðir og
sulgu stórum. Lætur hann óspart ölið, það er áfengast var til, og gekk því
lengi. Hann segir þeim og margar kátlegar sögur. Varð af þessu öllu saman
háreysti til þeirra að heyra. Eigi fýsti heimamenn til þeirra að koma. Þá mælti
Þórir: " Eigi hefi eg þann mann fundið ókunnan er svo vel vildi við oss gera sem
þessi maður eða hver laun viltu af oss félögum þiggja fyrir þína þjónustu?"
Grettir svarar: " Eigi ætla eg hér til launa fyrir að svo gervu en ef vér erum
þvílíkir vinir þá er þér farið á burt sem nú horfist þá mun eg ráðast til lags
með yður. En þó að eg megi minna en einnhver yðvar þá mun eg eigi letja
stórræðanna." Þeir urðu mjög glaðir við og vildu þegar binda félag sitt með
fastmælum. Grettir kvað það eigi skyldu" því að það er satt sem mælt er að öl er
annar maður og skal eigi bráðabug að þessu gera framar en áður hefi eg sagt.
Erum vér litlir skapdeildarmenn hvorirtveggju." Þeir sögðust eigi ætla þessu að
bregða. Leið nú á kveldið svo að mjög tók að myrkva. Þá sér Grettir að þeir
gerast mæddir nokkuð af drykknum. Hann mælti þá: " Þykir yður eigi mál að fara
til svefns?" Þórir kvað svo vera skyldu" og skal efna það er eg hét húsfreyju."
Grettir gekk fram og mælti hátt: " Gangið til sængur, konur," segir hann," svo
vill Þórir bóndi skipa." Þær báðu honum ills á móti. Var hinn mesti úlfaþytur
til þeirra að heyra. Berserkir komu fram í þessu. Grettir mælti: " Göngum vér út
og mun eg sýna yður fatabúr Þorfinns." Þeir létu það leiðast. Komu þeir að
útibúri ákaflega stóru. Þar voru á útidyr og sterkur lás fyrir. Það var
allsterkt hús. Þar var hjá salerni mikið og sterkt og eitt skjaldþili milli
húsanna. Húsin stóðu hátt og var nokkurt rið upp að ganga. Berserkir gerðust nú
umfangsmiklir og stokuðu Gretti. Hann fór undan í flæmingi og er þeim var minnst
von hljóp hann út úr húsinu og greip í hespuna og rekur aftur húsið og setur lás
fyrir. Þórir og hans félagar ætluðu fyrst að svarfast mundi aftur hafa hurðin og
gáfu sér ekki að. Þeir höfðu ljós hjá sér því að Grettir hafði sýnt þeim marga
gripi þá er Þorfinnur átti. Litu þeir þar á um stund. Grettir flýtir ferðinni
heim að bænum og þegar hann kemur í dyrnar kallar hann hátt og spyr hvar
húsfreyja væri. Hún þagði því að hún þorði eigi að svara. Hann mælti: " Hér er
næsta veiðarefni eða eru nokkur vopn þau sem neyt eru?" Hún svarar: " Eru vopnin
en eigi veit eg til hvers þér koma." " Tölum síðar um það," segir hann. " Dugi
nú hver sem má. Eigi mun síðar vænna." Húsfreyja mælti: " Nú væri guð í garði ef
nokkuð mætti um bætast vorn hag. Yfir sæng Þorfinns hangir krókaspjótið stóra er
átt hefir Kár hinn gamli. Þar er og hjálmur og brynja og saxið góða og munu eigi
bila vopnin ef þér dugir hugurinn." Grettir þrífur hjálminn og spjótið en gyrðir
sig með saxinu og gengur út skjótt. Húsfreyja kallar á húskarla og bað þá fylgja
svo góðum dreng. Þeir hlupu til vopna fjórir en aðrir fjórir þorðu hvergi nær að
koma. Nú er að segja frá berserkjunum að þeim þótti Gretti dveljast afturkoman.
Grunar þá nú hvort eigi munu vera svik í. Hlaupa þeir á hurðina og finna að hún
var læst, treysta nú á timburveggina svo brakar í hverju tré. Hér kemur um síðir
að þeir fá brotið skjaldþilið og komust svo fram í gangrúmið og þar út á riðið.
Kemur á þá berserksgangur og grenja sem hundar. Í því bili kom Grettir að. Hann
tvíhenti spjótið á Þóri miðjum er hann ætlaði ofan fyrir ið svo þegar gekk í
gegnum hann. Fjöðurin var bæði löng og breið á spjótinu. Ögmundur illi gekk næst
Þóri og hratt honum á lagið svo allt gekk upp að krókunum. Stóð þá spjótið út um
herðarnar á Þóri og svo framan í brjóstið að Ögmundi. Steyptust þeir báðir
dauðir af spjótinu. Þá hljóp þar hver út af riðinu sem komið var. Grettir sótti
að sérhverjum, gerði ýmist að hann hjó með saxinu eða lagði með spjótinu en þeir
vörðust með trjám er lágu á vellinum og öllu því er þeir fengu til. Var það hin
mesta mannhætta að fást við þá fyrir afls sakir þó að þeir hefðu eigi vopn.
Grettir drap þá tvo af Háleygjum þar í túninu. Húskarlar fjórir komu þá út.
Höfðu þeir ekki ásáttir á orðið hver vopn að hvergi skyldi hafa, sóttu þá að
þegar berserkirnir hörfuðu undan en er þeir snerust á mót hrukku húskarlar upp
undir húsin. Sex féllu þar víkingar og varð Grettir banamaður allra. Síðan
leituðu aðrir sex undan. Bárust þeir þá ofan að naustinu og inn í naustið.
Vörðust þeir þá með árum. Fékk Grettir þá stór högg af þeim svo að við meiðingum
var búið. Húskarlar fóru þá heim og sögðu mikið af framgöngu sinni. Húsfreyja
bað þá vita hvað af Gretti yrði en það fékkst ekki af þeim. Tvo drap Grettir í
naustinu en fjórir komust út hjá honum. Fóru þá sinn veg hvorir tveir. Hann
eltir þá sem nær honum voru. Gerði nú myrkt af nótt. Þeir hlupu í kornhlöðu
nokkura á þeim bæ sem fyrr var nefndur er á Vindheimi hét. Þar áttust þeir lengi
við en um síðir drap Grettir báða. Var þá ákaflega móður og stirður en mikið var
af nótt. Veður gerði kalt mjög með fjúki. Nennti hann þá ekki að leita
víkinganna, þeirra tveggja er þá voru eftir. Gekk hann nú heim til bæjar.
Húsfreyja lét kveikja ljós í hinum efstum loftum við gluggana að hann hefði það
til leiðarvísis. Var og svo að hann fat af því heim er hann sá ljósið. En er
hann kom í dyrnar gekk húsfreyja að honum og bað hann vera velkominn" og hefir
þú," segir hún," mikla frægð unnið og leyst mig og hjú mín frá þeirri skemmd er
vér hefðum aldrei bót fengið nema þú hefðir borgið oss." Grettir segir: " Eg
þykist nú mjög hinn sami og í kveld er þér töluðuð hraklegar við mig." Húsfreyja
mælti svo: " Vér vissum eigi að þú værir slíkur afreksmaður sem nú höfum vér
reynt. Skal þér allt sjálfboðið innan bæjar það sem hæfir að veita en þér sæmd í
að þiggja. En mig varir að Þorfinnur launi þér þó betur er hann kemur heim."
Grettir svarar: " Lítils mun nú við þurfa fyrst um launin en þiggja mun eg boð
þitt þar til er bóndi kemur heim. En þess væntir mig að þér megið sofa í náðum
fyrir berserkjunum." Grettir drakk lítið um kveldið og lá með vopnum sínum um
nóttina. Um morguninn þegar lýsa tók var mönnum saman stefnt um eyna. Var þá
farið að leita berserkjanna, þeirra sem undan höfðu komist um kveldið. Þeir
fundust að áliðnum degi undir einum steini og voru þá dauðir af kulda og sárum.
Síðan voru þeir færðir í flæðarurð eina og dysjaðir þar. Eftir það fóru þeir
heim og þóttust eyjarskeggjar í frið þegnir. Grettir kvað vísu þessa er hann kom
heim til húsfreyju: Húsfreyja mælti: " Víst ertu fárra manna líki, þeirra sem nú
eru til." Setur hún hann í öndugi og gerði til hans alla hluti vel. Leið nú svo
fram uns Þorfinns var heim von. Eftir jólin býst Þorfinnur til heimferðar og
leysti marga með góðum gjöfum burt er hann hafði til sín boðið. Síðan fór hann
með sínu föruneyti þar til er hann kemur mjög að naustum sínum. Þeir sjá að skip
lá á sandinum og bera brátt kennsli á að það var karfi hans hinn stóri. Ekki
hafði Þorfinnur þá spurt til víkinganna. Hann bað þá flýta sér að landi" því að
mig grunar," segir hann," að hér hafi eigi vinir um vélt." Þorfinnur gekk fyrst
á land sinna manna og þegar að naustinu. Hann sá þar skip standa og kenndi að
það var skip berserkja. Hann mælti þá til sinna manna: " Það grunar mig," segir
hann," að þeir atburðir munu hér orðið hafa að eg vildi gefa til eyna og allt
það sem hér stendur saman að eigi hefði orðið." Þeir spurðu hví svo væri. Hann
mælti þá: " Hér hafa komið þeir víkingar er eg veit versta í öllum Noregi sem
eru Þórir þömb og Ögmundur illi. Munu þeir hafa ekki búið heppilega fyrir oss en
eg treysti ekki vel Íslendingi." Talaði hann hér til mart við félaga sína.
Grettir var heima og olli hann því er seint var til strandar gengið. Kvaðst hann
eigi hirða þótt bónda blikraði nokkuð til hvað fyrir væri. En húsfreyja bað hann
leyfis. Sagði hann að hún skyldi ráða ferðum sínum en hvergi lést hann fara
mundu. Hún gekk skjótt til fundar við Þorfinn og fagnaði honum vel. Hann varð
glaður við það og mælti: " Guð hafi lof fyrir er eg sé þig heila og svo dóttur
mína. Eða hversu hefir ykkur til gengið síðan er eg fór heiman?" Hún segir: "
Vel hefir úr ráðist en lá oss við svo mikilli svívirðingu að vér hefðum aldrei
bót fengið ef eigi hefði veturtaksmaður þinn hjálpað oss." Þorfinnur mælti þá: "
Nú skal setjast niður en þú seg frá tíðindum." Hún segir þá greinilega alla
atburði sem þar höfðu gerst og lofaði mjög hreysti Grettis og framgöngu.
Þorfinnur þagði á meðan og er hún hafði úti söguna svarar hann svo: " Satt er
það mælt er, lengi skal manninn reyna. Eða hvar er Grettir nú?" Húsfreyja segir:
" Hann er heima í stofu." Síðan gengu þeir heim á bæinn. Þorfinnur gekk til
Grettis og hvarf til hans og þakkar honum með fögrum orðum þann drengskap er
hann hafði honum sýnt" og það mun eg til þín mæla," segir Þorfinnur," sem fáir
menn mæla til vinar síns að eg vildi að þú þyrftir manna við og vissir þú hvort
eg gengi þér fyrir nokkurn mann eða eigi. En aldrei fæ eg launað þér þinn
velgerning ef þig stendur engi nauður. En vist þín skal standa hér hjá mér nær
sem þú þarft að þiggja og þú skalt fremst haldinn af mínum sveinum." Grettir bað
hann hafa mikla þökk fyrir" og mundi eg þegið hafa þó að þú hefðir fyrr boðið."
Nú sat Grettir þar um veturinn og var í hinum mestum kærleikum við Þorfinn. Varð
hann nú og frægur af verki þessu um allan Noreg og þar mest sem þeir höfðu
mestar óspektar gert, berserkirnir. Um vorið spurði Þorfinnur Gretti hvað hann
vildi að hafast. Hann kvaðst ætla að fara norður í Voga meðan þar var
stefnutími. Þorfinnur kvað honum til reiðu skyldu peninga sem hann vildi.
Grettir kvaðst eigi þurfa að sinni peninga meir en til skotsilfurs. Þorfinnur
kvað það skylt og fylgdi honum til skips. Þá gaf hann Gretti saxið góða. Það bar
Grettir meðan hann lifði og var hin mesta gersemi. Bað Þorfinnur hann til sín
fara þegar hann þyrfti liðs við. Grettir fór nú norður í Voga og var þar
allmikið fjölmenni. Fögnuðu þeir margir honum þar vel sem hann höfðu eigi séð
fyrr fyrir sakir þess frægðarverks sem hann hafði unnið þá er hann drap
víkingana. Buðu honum margir göfgir menn til sín en hann vildi fara aftur til
Þorfinns vinar síns. Réðst hann þá í byrðing er átti sá maður er Þorkell hét.
Hann bjó í Sálfti á Hálogalandi og var göfugur maður. En er Grettir kom heim til
Þorkels tók hann við honum harðla vel og bað Gretti með sér vera um veturinn og
lagði til þess mörg orð. Það þekktist Grettir og var með Þorkeli þenna vetur í
góðu yfirlæti. Björn hét maður er þar var á vist með Þorkeli. Hann var
ákafamaður í lyndi og góðrar ættar, skyldur nokkuð Þorkeli. Ekki var hann
vinsæll maður af alþýðu því að hann afflutti mjög fyrir þeim mönnum er voru með
Þorkatli. Kom hann svo mörgum á burt. Fátt kom á með þeim Gretti. Þótti Birni
hann lítils verður hjá sér en Grettir var ótillátssamur og kom til þverúð með
þeim. Björn var hávaðamaður mikill og gerði um sig mikið. Fylgdu honum að því
margir ungir menn og höfðu þeir oft á kveldum slentur mikið úti. Það bar til á
öndverðum vetri að híðbjörn einn grimmur hljóp úr híði sínu og varð svo grimmur
að hann eirði hvorki mönnum né fé. Ætluðu menn að hann mundi vaknað hafa af
háreysti því er Björn hafði gert með kumpánum sínum. Gerðist dýrið svo illt
viðfangs að það reif niður hjörð fyrir mönnum. Hafði Þorkell af þessu mestan
skaða því hann var manna ríkastur í þessu byggðarlagi. Á nokkurn dag kvaddi
Þorkell til fylgdar menn sína að leita hvar híð bjarnarins væri. Þeir fundu það
í sjóvarhömrum. Var þar hamarklettur einn og hellisskúti framan í hamrinum einum
en einn stígur til að ganga. Bjarg var undir hellinum og urð við sjóinn. Var þar
vís bani því er ofan hrapaði. Lá björninn í híðinu á daginn en leitaði á burt
jafnan er náttaði. Héldu öngvar grindur fénu fyrir honum. Komu þeir eigi hundum
við. Þótti mönnum þetta hið mesta vandræði. Björn frændi Þorkels kvað vera að
gert hið mesta er híðið var fundið" skal eg nú prófa," sagði hann," hversu
leikur fer með okkur nöfnum." Eigi lét Grettir sem hann vissi hvað Björn talaði
um þetta. Jafnan bar svo til á kveldum þá er menn fóru að sofa, þá hvarf Björn
út. Það var eina nótt að Björn fór til híðsins. Hann varð var við að dýrið var
þar fyrir og grenjaði illilega. Björn lagðist niður við einstigið og hafði með
sér skjöldinn og ætlaði að bíða þar til er dýrið leitaði á burt eftir vanda.
Bessi hafði veður af manninum og seinkaði heldur ferðinni. Björn syfjaði heldur
mjög þar sem hann lá og getur eigi vakað. Og í þessu ræður dýrið úr híðinu,
getur nú séð hvar maðurinn liggur, krækir til hramminum og hnykkir af honum
skildinum og kastar ofan fyrir bjargið. Björn bregður við hart. En er hann
vaknar, tekur til fóta og hleypur heim, var þá búið við að dýrið mundi grípa
hann. Vissu þetta félagar hans því að þeir höfðu njósn á um ferðir Bjarnar.
Fundu þeir skjöldinn um morguninn og gerðu af þessu hið mesta gabb. Fór Þorkell
sjálfur til híðsins og þeir átta saman. Þar var þá Björn og Grettir og aðrir
fylgdarmenn Þorkels. Grettir hafði yfir sér loðkápu og lagði hana af sér meðan
þeir sóttu að dýrinu. Þar var óhægt á að sækja því að ekki mátti við koma nema
spjótalögum og beit hann þau af sér. Björn eggjaði þá mjög til atsóknar en þó
gekk hann eigi svo nær að honum væri við nokkuru hætt. Og er minnst varði þrífur
Björn kápu Grettis og kastaði í híðið til bjarnarins. Ekki gátu þeir að gert og
hurfu aftur er á leið daginn. En er Grettir bjóst heim að ganga saknar Grettir
feldar síns. Hann gat séð að björn hafði drepið undir sig kápuna. Hann mælti þá:
" Hver hefir glest við mig og kastað feld mínum í híðið?" Björn svarar: " Sá
einn mun það gert hafa er þora mun við að ganga." Grettir svarar: " Eigi legg eg
slíkt langt upp." Þá sneru þeir heim á leið. Og er þeir gengið höfðu um hríð
slitnaði hosnasterta Grettis. Þorkell bað þá bíða hans. Grettir kvað þess eigi
þurfa. Þá mælti Björn: " Eigi þurfið þér það að ætla að Grettir renni frá kápu
sinni. Mun hann vilja hafa frægð af og drepa einn dýrið það er vér höfum frá
gengið átta. Þá væri hann slíkur sem hann er sagður en allslælega hefir hann
fram gengið í dag." " Eigi veit eg," sagði Þorkell," hversu þér fer af en eigi
munuð þið jafnir hreystimenn vera og legg þú fátt til hans." Björn kvað hvorugan
þeirra kjósa orð úr munni sér. Nú ber leiti á milli þeirra. Grettir sneri þá
aftur að einstiginu. Var þá ekki að metast við aðra um atgönguna. Hann brá þá
sverðinu Jökulsnaut en hann hafði hönk á meðalkaflanum á saxinu og smeygði á
hönd sér. Því gerði hann svo að hann þóttist heldur mega taka til þess er hann
vildi ef laus væri höndin. Hann gekk þegar í einstigið. Og er dýrið sá manninn
hljóp það með grimmd mikilli og móti Gretti og laust til hans með hramminum þeim
er firr var berginu. Grettir hjó í móti með sverðinu og kom á hramminn fyrir
ofan klærnar og tók þar af. Þá vildi dýrið ljósta með þeim fætinum sem heill
var, skaust á stúfinn og varð hann lægri en hann ætlaði og féll þá dýrið í fang
Gretti. Hann þrífur þá meðal hlusta dýrinu og hélt þá frá sér svo það náði eigi
að bíta hann. Svo hefir Grettir sagt að hann þóttist þá aflraun mesta gert hafa
að halda dýrinu. En með því að dýrið braust um fast en rúmið lítið þá viku þeir
báðir ofan fyrir bjargið. Nú var dýrið þyngra og kom það fyrri niður á urðina.
Varð Grettir þá efri en dýrið lamdist þá mjög þeim megin sem niður vissi.
Grettir þrífur þá til saxins og lagði björninn til hjartans og var það hans
bani. Eftir það fór hann heim og tók feld sinn og var hann allur rifinn í
sundur. Hann hafði með sér það er hann hafði höggvið af hramminum. Þorkell sat
að drykkju þá er Grettir kom í stofuna. Hlógu þeir að feldarslitrinu er Grettir
hafði yfir sér. Hann setur nú upp á borðið það er hafði hann höggvið af
hramminum. Þorkell mælti: " Hvar er nú Björn frændi minn? Aldrei sá eg þér svo
bíta járnin og vil eg að þú bætir Gretti sæmd fyrir þessa svívirðing sem þú
hefir til hans gert." Björn kvað það frestast mundu" og hirði eg aldrei hvort
honum líkar vel eða illa." Grettir kvað vísu þessa: " Bæði er," sagði Björn," að
þú hefir vel fram gengið enda berð þú okkur ólíkt söguna. Skil eg að þú munt
þykjast mér þessa sneið stinga." Þorkell mælti: " Það vildi eg Grettir," sagði
hann," að þú hefnir þín eigi á Birni en eg mun bæta fyrir hann fullum
manngjöldum og séuð þið sáttir." Björn kvað hann verja mega betur fé sínu en
bæta fyrir þetta" þykir mér það ráð að hér hafi eik það er af annarri skefur er
við Grettir eigumst við." Grettir kvað sér það allvel líka. " Þá muntu Grettir,"
sagði Þorkell," gera það fyrir mína skuld að gera ekki á hluta Bjarnar meðan þið
eruð hjá mér." " Það skal vera," segir Grettir. Björn kvaðst óhræddur ganga
skyldu fyrir Gretti hvar sem þeir fyndust. Grettir glotti að en vildi ekki
þiggja féð fyrir Björn og voru þeir þar um veturinn. Um vorið fór Grettir norður
í Voga með byrðingsmönnum. Skildu þeir Þorkell með vináttu en Björn fór vestur
til Englands og var fyrir skipi Þorkels því er þangað fór. Hafðist Björn þar við
um sumarið og keypti til handa Þorkeli þá hluti sem hann hafði honum um boðið.
Sigldi hann vestan er á leið haustið. Grettir var í Vogum til þess er flotinn
leysti. Síðan sigldi hann norðan með byrðingsmönnum nokkurum þar til er þeir
komu í höfn þá er í Görtum heitir, það er fyrir Þrándheimsmynni, og tjölduðu þar
yfir sig. Og er þeir höfðu um búist sigldi skip sunnan fyrir land. Þeir kenndu
brátt að það var Englandsfar. Þessir lögðu að utar við ströndina, gengu á land.
Grettir og hans félagar viku til móts við þá. En er þeir fundust sér Grettir að
Björn er þar í liði og mælti: " Það er vel að við höfum hér fundist. Munum við
nú taka til hinna fornu greina okkarra. Vil eg nú reyna hvor okkar meira má."
Björn kvað sér það fornt vera" en ef það hefir nokkuð verið þá vil eg bæta svo
að þú þykist vel haldinn af." Grettir kvað þá vísu: Björn sagði bætt hafa verið
stærri sakir fé en þessar. Grettir kvað fá til hafa orðið að gera sér
öfundarbrögð enda lést hann aldrei fé hafa á tekið og sagði að enn mundi svo
fara" skulum við báðir eigi héðan heilir ganga ef eg má ráða. Legg eg nú
bleyðiorð á bak þér ef þú þorir eigi að berjast." Björn sá nú að honum tjáði
ekki undan að mælast, tók nú vopn sín og gekk á land. Síðan hlupust þeir að og
börðust og ekki lengi áður en Björn varð sár og því næst féll hann dauður niður
á jörð en það sáu fylgdarmenn Bjarnar. Gengu þeir á skip sitt, sneru norður með
landi til móts við Þorkel og sögðu honum þennan atburð. Hann kvað það eigi fyrr
hafa fram komið en von var að. Brátt eftir þetta fór Þorkell suður til
Þrándheims, fann þar Svein jarl. Grettir fór á Mæri eftir víg Bjarnar og hitti
Þorfinn vin sinn og sagði honum þetta sem til hafði borið. Þorfinnur tók vel við
honum" og er það gott," sagði hann," að þú ert vinþurfi. Skaltu með mér vera þar
til er lýkur þessum málum." Grettir þakkaði honum fyrir boð sitt og kvaðst það
nú þiggja mundu. Sveinn jarl sat inn í Þrándheimi að Steinkerum þá er hann
spurði víg Bjarnar. Þá var þar með honum Hjarrandi, Bjarnar bróðir. Hann var
hirðmaður jarls. Hann varð við reiður mjög er hann spurði víg Bjarnar og beiddi
jarl liðveislu til málsins. Jarl hét honum því. Sendi hann þá mann til Þorfinns
og stefndi þeim Gretti báðum á sinn fund. Bjóst hann þegar og þeir Grettir báðir
eftir boði jarls og fóru inn í Þrándheim á hans fund. Átti jarl þá stefnu að
málinu og bað Hjarranda hjá vera. Hjarrandi kvaðst eigi mundu bera bróður sinn í
sjóði. " Skal eg annaðhvort fara slíka för sem hann ella hefna hans," segir
hann. Nú er málið var skoðað fannst jarli sem margar sakir hefði Björn gert við
Gretti en Þorfinnur bauð fébætur eftir því sem jarli þætti erfingjar sæmdir af
og talaði um það langt erindi hvert frelsi að Grettir hefði unnið mönnum norður
í landi þá er hann drap berserkina sem áður var sagt. Jarl svaraði: " Satt segir
þú það Þorfinnur. Það var hin mesta landhreinsun og vel samir oss að taka
fébætur fyrir þín orð. Er og Grettir frægur maður fyrir sakir afls og hreysti."
Hjarrandi vildi eigi sættum taka og skildu þeir málstefnuna. Þorfinnur fékk til
Arnbjörn, frænda sinn, að ganga með Gretti hvern dag því að hann vissi að
Hjarrandi sat um líf hans. Það var einn dag er Grettir og Arnbjörn gengu úti um
stræti að skemmta sér, og er þeir komu fram fyrir garðshlið nokkuð hljóp maður
fram úr garðshliðinu með reidda öxi og hjó til Grettis tveim höndum. Hann varði
einskis um þetta og gekk undan seint. Arnbjörn gat séð manninn, þreif til
Grettis og hratt honum áfram svo hart að hann féll á kné. Öxin kom á
herðarblaðið og renndi undir höndina. Var það mikið sár. Grettir snaraðist við
fast, brá saxinu. Hann kenndi að þar var kominn Hjarrandi. Öxin stóð föst í
strætinu og varð honum seint að sér að kippa. Og í því hjó Grettir til Hjarranda
og kom á höndina uppi við öxl svo af tók. Þá hlupu að fylgdarmenn Hjarranda fimm
saman. Sló þá í bardaga með þeim. Urðu skjótt umskipti. Drápu þeir Grettir og
Arnbjörn þá fimm er með Hjarranda voru en einn komst undan og sá fór þegar á
fund jarls og sagði honum þessi tíðindi. Jarl varð afar reiður er hann frétti
þetta og stefndi þing annan dag eftir. Kom Þorfinnur á þingið. Bar jarl sakir á
hendur Gretti um vígin en hann gekk við og sagðist hann hafa átt hendur sínar að
verja. " Mun eg og hafa merki á mér," sagði Grettir. " Hefði eg bana af fengið
ef Arnbjörn hefði eigi borgið mér." Jarl segir að það var illa er hann var eigi
drepinn" mun það verða margs manns bani ef þú lifir." Þá var til jarls kominn
Bersi Skáld Torfuson, félagi Grettis og vin. Gengu þeir Þorfinnur fyrir jarl og
báðu griða til handa Gretti og buðu að jarl skyldi einn dæma um þetta mál þegar
Grettir hefir grið og landsvist. Jarl var tregur í öllu sáttmáli en lét þó
leiðast eftir bænastað þeirra. Var þá komið á griðum til vors fyrir hönd Grettis
en þó vildi jarl eigi sættast fyrr en við væri Gunnar, bróðir þeirra Bjarnar og
Hjarranda. Gunnar var garðsbóndi í Túnsbergi. Um vorið stefndi jarl þeim Gretti
og Þorfinni austur til Túnsbergs því að hann ætlaði þar að vera meðan mest
aðsigling var austur þar. Fóru þeir þá austur þangað. Var jarl þar fyrir í bænum
er þeir komu austur. Grettir fann þar Þorstein drómund bróður sinn. Tók hann við
honum allvel og bauð honum til sín. Þorsteinn var þar garðsbóndi í bænum. Sagði
Grettir honum af málum sínum og tók Þorsteinn vel undir en bað hann vera varan
um sig fyrir Gunnari. Leið nú svo fram á vorið. Gunnar var í bænum og sat um
Gretti nær sem færi gæfi á honum. Það bar til á einhverjum degi að Grettir sat í
búð nokkurri og drakk því að hann vildi eigi verða fyrir Gunnari. Og er hann
varði minnst var hlaupið á hurðina svo hart að hún brotnaði í sundur. Þar hlupu
inn fjórir menn alvopnaðir. Var þar kominn Gunnar og fylgdarmenn hans. Þeir
sóttu að Gretti. Hann þreif vopn sín er héngu uppi yfir honum, opaði hann þá upp
í hyrninguna og varðist þaðan. Hann hafði fyrir sér skjöldinn en hjó með saxinu.
Sóttist þeim eigi fljótt. Kom hann á höggi einn fylgdarmann Gunnars. Þurfti sá
eigi fleiri. Rýmdi Grettir þá fram á gólfið. Hrukku þeir þá utar eftir búðinni.
Féll þá annar maður af Gunnari. Þá vildi Gunnar undan leita og hans förunautar.
Komst sá til dyranna og drap fótunum í þröskuldinn og lá fallinn og komst seint
upp. Gunnar hafði fyrir sér skjöldinn og opaði Gretti undan en hann sótti að með
kappi og hljóp upp í þverpallinn við dyrnar. Bar þá hendur Gunnars úr dyrunum
inn og svo skjöldinn. Grettir hjó þá niður í milli Gunnars og skjaldarins og af
honum báðar hendurnar í úlfliðnum. Féll hann á bak aftur út úr dyrunum. Grettir
hjó hann banahögg og því komst sá á fætur er honum hafði fylgt og fór þegar á
fund jarls og sagði honum þessi tíðindi. Sveinn jarl varð ákaflega reiður við
þessa sögu og stefndi þegar þing í bænum. En er þeir Þorfinnur og Þorsteinn
drómundur vissu þetta heimtu þeir að sér tengdamenn sína og vini og fjölmenntu
mjög til þingsins. Jarl var allstyggur og mátti lítt orðum við hann koma.
Þorfinnur gekk fyrst fyrir jarl og mælti: " Því er eg hér kominn að eg vil bjóða
yður sátt og sæmdir fyrir víg þessi er Grettir hefir vegið. Skuluð þér einir
skera og skapa ef maðurinn hefir grið." Jarl svarar reiður mjög: " Seint leiðist
þér að biðja griða til handa Gretti en grunar mig að þú hafir þar eigi gott að
sök. Hefir hann nú drepið þrjá bræður hvern á fætur öðrum. Voru þeir svo
hraustir menn í sér að enginn þeirra vildi í sjóð bera annan. Nú tjáir þér
Þorfinnur eigi að biðja fyrir Gretti því að eg vil eigi leiða svo inn rangindi í
landið að taka bætur fyrir slík óhæfuverk." Þá gekk fram Bersi Skáld Torfuson,
bað jarl taka sættum" vil eg," sagði hann," þar til biðja og bjóða mitt góss því
Grettir er maður stórættaður og góður vin minn. Megið þér sjá herra að betra er
að gefa einum manni grið og hafa í móti margra manna þökk en ráða einn fésektum,
heldur en brjótast í móti sæmd sinni og hætta hvort þér náið manninum eða eigi."
Jarl svarar: " Vel fer þér Bersi þetta og sýnir þú það jafnan að þú ert góður
drengur en þó nenni eg eigi að brjóta svo landslögin að gefa þeim grið sem
ólífismenn eru." Þá gekk fram Þorsteinn drómundur og kvaddi jarl og bauð boð
fyrir Gretti og fór þar um mörgum fögrum orðum. Jarlinn spurði hvað honum gengi
til að bjóða boð fyrir þenna mann. Þorsteinn sagði að þeir voru bræður. Jarl
kvaðst það eigi vitað hafa" en drengskapur er þér í þó að vildir hjálpa honum.
En fyrir því að vér höfum ætlað eigi hér fébætur fyrir þessi mál þá munum vér
hér alla jafndýra um gera. Skulum vér hafa líf Grettis, hvað er kostar, þegar
vér komumst við." Hljóp jarl þá upp og vildi ekki á líta um sættirnar þeirra
Þorfinns og gengu þá heim í garð Þorsteins og bjuggust þar um. En er jarl sá
þetta lét hann vopnast alla hirð sína, gengu síðan með fylktu liði þangað. Og
áður liðið kom að skipuðust þeir til varnar fyrir garðshliðinu. Stóðu þeir
fremstir Þorfinnur og Þorsteinn og Grettir og þá Bersi. Hafði hver þeirra mikla
sveit manna. Jarl bað þá selja fram Gretti og halda sig eigi í ófæru. Þeir buðu
öll hin sömu boð sem fyrr. Jarl vildi það ekki heyra. Þeir Þorfinnur og
Þorsteinn kváðu jarl skyldu meira fyrir verða að ná lífi Grettis" því eitt skal
yfir oss og mun það þá mælt að þér vinnið mikið til eins manns lífs ef vér erum
allir við velli lagðir." Jarl kvað öngan þeirra spara skyldu. Var þá við sjálfu
búið að þeir mundu berjast. Þá gengu að jarli margir góðgjarnir menn og báðu að
hann héldi eigi til svo mikils vandræðis, sögðu að þeir mundu mikið afráð gjalda
áður þeir væru drepnir. Jarl fann að þetta var heilræði. Lét hann þá heldur
sefast. Síðan var dregin saman sættin. Voru þeir Þorfinnur og Þorsteinn þess
fúsir þegar Grettir næði griðum. Jarl mælti: " Það skuluð þér vita," sagði
hann," þó að eg geri hér mikið miðlunarmál um víg þessi að eg kalla þetta öngva
sætt en eigi nenni eg að berjast við menn mína þó að eg sjái að þér metið mig
lítils í þessu máli." Þá mælti Þorfinnur: " Þetta er yður meiri sæmd herra því
að þér skuluð einir ráða fégjöldum." Jarl sagði þá að Grettir skyldi fara í
friði fyrir honum út til Íslands þegar skip ganga ef þeim líkaði þá vel. Þeir
kváðust það þiggja mundu. Luku þeir jarli fé svo honum gast að og skildu með
öngum kærleikum. Fór Grettir með Þorfinni. Skildust þeir Þorsteinn bróðir hans
með vináttu. Varð Þorfinnur frægur af fylgd þeirri er hafði veitt Gretti, við
slíkt ofurefli sem hann átti að eiga. Engi af þeim mönnum komst í kærleika við
jarl þaðan frá, þeirra er Gretti hafði lið veitt, nema Bersi einn. Svo kvað
Grettir: Og enn þessa: Grettir fór með Þorfinni norður aftur og er með honum þar
er hann kom honum í skip með kaupmönnum þeim að ætluðu til Íslands og gaf honum
mörg góð þing í klæðum og söðul steindan og bitul með. Skildu þeir með vináttu.
Bað Þorfinnur hann sín vitja ef hann kæmi aftur til Noregs. Ásmundur hærulangur
bjó á Bjargi meðan Grettir var utan og þótti hann þá gildur bóndi í Miðfirði.
Þorkell krafla andaðist á þeim tímum er Grettir var eigi á Íslandi. Þorvaldur
Ásgeirsson bjó þá í Ási í Vatnsdal og gerðist höfðingi mikill. Hann var faðir
Döllu er átti Ísleifur er síðan var biskup í Skálholti. Var Ásmundi að Þorvaldi
hinn mesti styrkur til málafulltings og margra hluta annarra. Með Ásmundi óx upp
sá maður er Þorgils hét. Hann var kallaður Þorgils Máksson. Hann var náskyldur
frændi Ásmundar. Þorgils var sterkur að afli og græddi mikið fé með umsjá
Ásmundar. Keypti hann til handa Þorgilsi landið að Lækjamóti og bjó þar. Þorgils
var aðdráttarmaður mikill og fór á Strandir hvert ár. Aflaði hann þar hvala og
annarra fanga. Þorgils var fullhugi mikill. Hann fór allt á Almenninga hina
eystri. Í þenna tíma var uppgangur þeirra fóstbræðra sem mestur, Þorgeirs
Hávarssonar og Þormóðar Kolbrúnarskálds. Þeir áttu ferju og létu víða verða til
drepið og þóttu ekki miklir jafnaðarmenn. Það bar til á einu sumri að Þorgils
Máksson fann hval á Almenningum. Gekk hann þegar á skurð og hans félagar. En er
þeir fóstbræður fréttu það fóru þeir þangað til og horfðist fyrst líklega á um
umtal þeirra. Bauð Þorgils að þeir skyldu hafa að helmingi hvalinn þann er
óskorinn var en þeir vildu hafa einir þann er óskorinn var ella skipta í
helminga bæði skorinn og óskorinn. Þorgils þverneitti því að leggja þann af er
skorinn var. Sló þá í heitan með þeim og því næst vopnuðust hvorirtveggju og
börðust eftir það. Þorgeir og Þorgils sóttust lengi svo að engi skakkaði með
þeim og var hvortveggi hinn ákafasti. Var þeirra viðskipti bæði hart og langt en
sá varð endir á að Þorgils féll dauður fyrir Þorgeiri til jarðar. En Þormóður og
aðrir fylgdarmenn Þorgils börðust við í öðrum stað. Sigraði Þormóður í þeirra
viðskiptum. Féllu þrír félagar Þorgils fyrir honum. Eftir víg Þorgils sneru
fylgdarmenn hans aftur inn til Miðfjarðar og fluttu lík Þorgils með sér. Þótti
mönnum að honum hinn mesti skaði. Þeir fóstbræður tóku þar allan hvalinn til
sín. Þeirra fundar getur Þormóður í erfidrápu þeirri er hann orti um Þorgeir.
Ásmundur hærulangur frétti víg Þorgils frænda síns. Hann var aðili að
eftirmálinu um víg Þorgils. Fór hann til og nefndi votta að benjum og stefndi
málinu til alþingis því að þeim sýndist þá lög er málið hafði til borið í öðrum
fjórðungi. Og liðu svo stundir fram. Maður er nefndur Þorsteinn. Hann var sonur
Þorkels kugga, Þórðarsonar gellis, Ólafssonar feilans, Þorsteinssonar rauðs,
Auðarsonar djúpauðgu. Móðir Þorsteins Kuggasonar var Þuríður dóttir Ásgeirs
æðikolls. Ásgeir var föðurbróðir Ásmundar hærulangs. Þorsteinn Kuggason átti
eftirmál um vígið Þorgils Mákssonar jafnfram Ásmundi hærulangi. Gerði hann nú
orðsending til Þorsteins að hann kæmi til móts við hann. Þorsteinn var kappi
mikill og ofstopamaður hinn mesti. Fór hann þegar til móts við Ásmund frænda
sinn og töluðu þeir um vígsmálið. Var Þorsteinn hinn ákafasti, kvað hér eigi
skyldu fébætur fyrir koma, sagði að þeir hefðu nógan frænda afla til þess að
annaðhvort kæmi fyrir vígið sekt eða mannhefndir. Ásmundur kvaðst honum mundu að
fund fylgja hverju sem hann vildi fram fara. Riðu þeir norður til Þorvalds
frænda síns, og beiddi hann liðveislu en hann játaði honum því skjótt. Bjuggu
þeir málið til á hendur Þorgeiri og Þormóði. Þorsteinn reið heim til bús síns.
Hann bjó þá í Ljárskógum í Hvammssveit. Skeggi bjó í Hvammi. Hann réðst í málið
með Þorsteini. Skeggi var sonur Þórarins fylsennis, Þórðarsonar gellis. Móðir
Skeggja var Friðgerður dóttir Þórðar frá Höfða. Þeir fjölmenntu mjög til
alþingis og héldu málum fram með miklu kappi. Riðu þeir Ásmundur og Þorvaldur
norðan til með sex tigu manna og sátu í Ljárskógum margar nætur. Þorgils bjó þá
á Reykjahólum. Hann var son Ara Mássonar, Atlasonar hins rauða, Úlfssonar hins
skjálga er nam Reykjanes. Móðir Þorgils Arasonar var Þorgerður dóttir Álfs úr
Dölum. Önnur dóttir Álfs var Þórelfur, móðir Þorgeirs Hávarssonar. Átti Þorgeir
þar traust mikið fyrir frændsemis sakir því að Þorgils var mestur höfðingi í
Vestfirðingafjórðungi. Hann var svo mikill þegnskaparmaður að hann gaf hverjum
frjálsum manni mat svo lengi sem þiggja vildi. Varð af þessu jafnan fjölmennt á
Reykjahólum. Hafði Þorgils rausn mikla af búnaði sínum. Hann var góðgjarn maður
og forvitri. Þorgeir var með Þorgilsi á vetrum en fór á Strandir á sumrum. Eftir
víg Þorgils Mákssonar fór Þorgeir á Reykjahóla og sagði Þorgils þessi tíðindi.
Þorgils sagði honum þar vist til reiðu hjá sér" en það hygg eg," sagði hann," að
þeir verði þungir í eftirmálinu en eg er ófús að auka vandræðum. Nú mun eg senda
mann til Þorsteins og bjóða fébætur fyrir víg Þorgils en ef hann vill eigi
sættum taka þá mun eg þetta mál ekki með kappi verja." Þorgeir kvaðst hans
forsjá hlíta mundu. Um haustið sendi Þorgils mann til Þorsteins Kuggasonar að
leita um sættir en hann var þver í því að taka fé fyrir vígsmálið við Þorgils en
um önnur víg kvaðst hann gera mundu eftir skynsamra manna tillögum. Og er
Þorgils frétti þetta kallar hann Þorgeir á tal við sig og spyr hver liðveisla
honum þætti sér þá hallkvæmust. Þorgeir kvaðst helst utan fara ef hann yrði
sekur. Þorgils sagði að þessa mundi freistað verða. Skip stóð uppi í Norðurá í
Borgarfirði. Í því skipi keypti Þorgils á laun far til handa þeim fóstbræðrum.
Leið svo af veturinn. Þorgils frétti að þeir Þorsteinn fjölmenntu mjög til
alþingis og sátu í Ljárskógum. Því frestaði hann heiman að ríða að hann vildi að
þeir Þorsteinn væru undan suður riðnir þá er hann kæmi vestan og svo varð. Reið
Þorgils suður og þeir fóstbræður með honum. Í þessi ferð drap Þorgeir Böggul
Torfa að Márskeldu. Þá drap hann þá Skúf og Bjarna í Hundadal. Svo segir
Þormóður í Þorgeirsdrápu: Þorgils sættist þar þegar á vígin Skúfs og Bjarna þar
í dalinum og dvaldist honum lengur en hann hafði áður ætlað. Fór Þorgeir til
skips en Þorgils til þings og kom eigi fyrr en gengið var til dóma. Þá bauð
Ásmundur hærulangur til varna um vígsmálið Þorgils Mákssonar. Þorgils gekk að
dóminum og bauð fébætur fyrir vígið ef Þorgeir yrði þá sýkn. Hann leitaði til
varna í málinu hvort þeir ættu eigi allan veiðiskap frjálsan á almenningum. Var
þá lögmaður að spurður hvort þetta væri lögvörn. Skafti var þá lögmaður og
fylgdi hann Ásmundi fyrir frændsemis sakir. Sagði hann að það væru lög ef þeir
væru jafnir menn en sagði að fyrr ættu að taka bændur en einhleypingar. Ásmundur
sagði að Þorgils hefði boðið þeim fóstbræðrum jafnaðarskipti á þeim hvalnum
hinum óskorna þá er þeir komu til, og var þá lokið þeirri vörn. Gengu þeir
Þorsteinn og frændur hans þá að með kappi og létu sér ekki annað líka en Þorgeir
væri sekur ger. Sá Þorgils að þá varð annaðhvort að gera að ganga að með
fjölmenni, en þó óvíst hvað í aflaðist, eða láta þá fara fram sem þeim líkaði.
Og við það að Þorgeiri var í skip komið leiddi Þorgils hjá sér málið. Var
Þorgeir sekur ger en fyrir Þormóð voru teknar fébætur og skyldi hann sýkn vera.
Þeir Ásmundur og Þorsteinn þóttu mikið vaxa af þessu eftirmáli. Riðu menn þá
heim af þinginu. Töluðu sumir menn að Þorgils hefði lítt fylgt málinu en hann
gaf sér fátt að því og lét hvern tala hér um slíkt er vildi. En er Þorgeir
frétti sekt sína sagði hann svo: " Það mundi eg vilja að þeir er mig hafa sekan
gert hefðu þessa full gjöld áður lýkur ef eg mætti ráða." Gautur hét maður og
var kallaður Sleituson. Hann var frændi Þorgils Mákssonar. Gautur var ráðinn í
skip þetta er Þorgeir skyldi sigla í. Hann ýfðist við Þorgeir og lét ófrýnlega.
En er kaupmenn fundu það þótti þeim ekki einsætt að þeir færu í einu skipi.
Þorgeir sagðist eigi hirða hversu Gautur léti síga brýnnar en þó var það til
ráðs tekið að Gautur réðst úr skipinu og fór norður til sveita. Varð eigi að með
þeim Þorgeiri að því sinni en þó reis af þessu sundurþykki með þeim sem síðar
bar raun á. Grettir Ásmundarson kom þetta sumar út í Skagafirði. Hann var þá svo
frægur maður fyrir sakir afls og hreysti að engi þótti þá slíkur af ungum
mönnum. Hann reið brátt heim til Bjargs og tók Ásmundur þá við honum sæmilega.
Atli hafði þá búsforráð. Féll vel á með þeim bræðrum. Þá gerðist ofsi Grettis
svo mikill að honum þótti sér ekki ófært. Þá gerðust þeir margir fullhraustir
menn er þá voru ungir er Grettir var að leikum á Miðfjarðarvatni með þeim áður
en hann fór utan. Einn af þeim var Auðunn er þá bjó á Auðunarstöðum í Víðidal.
Hann var Ásgeirsson, Auðunarsonar, Ásgeirssonar æðikolls. Auðunn var góður bóndi
og gegn maður. Allra manna var hann sterkastur norður þar. Hann þótti hinn
gæfasti í byggðarlagi. Grettir kom nú það í hug að hann þóttist hafa orðið
varhluta fyrir Auðuni að knattleiknum sem áður er sagt og vildi hann prófa hvor
þeirra meira hefði við gengist síðan. Af því gerir Grettir heiman ferð sína á
Auðunarstaði. Það var um öndverðan sláttutíma. Grettir barst á mikið og reið í
steindum söðli mjög vönduðum er Þorfinnur gaf honum. Hann hafði góðan hest og
vopn öll hin bestu. Grettir kom snemma dags á Auðunarstaði og drap á dyr. Fátt
var manna heima. Grettir spurði hvort Auðunn væri heima. Menn sögðu að hann væri
farinn til sels eftir mat. Grettir hleypti beisli af hesti sínum. Túnið var
óslegið og gekk hesturinn þangað sem loðnast var. Grettir gekk til skála og
settist niður á setstokkinn og síðan sofnaði hann. Litlu síðar kom Auðunn heim.
Hann sá að hestur var í túninu með steindum söðli. Auðunn bar mat á tveimur
hestum og bar skyr á hesti og var það í húðum og var bundið um fyrir ofan. Það
kölluðu menn skyrkylla. Auðunn tók af hestum og ber inn skyr í fangi sér. Honum
var myrkt fyrir augum. Grettir rétti fótinn fram af stokkinum og féll Auðunn
áfram og varð undir honum skyrkyllirinn og gekk af yfirbandið. Auðunn spratt upp
og spurði hvað skelmi þar væri. Grettir nefndi sig. Auðunn mælti: " Þanninn var
óspaklega farið eða hvert er erindið þitt?" " Eg vil berjast við þig," segir
Grettir. " Sjá mun eg fyrst ráð fyrir mat mínum," sagði Auðunn. " Vel má það,"
segir Grettir," ef þú mátt eigi öðrum mönnum að því hlíta." Auðunn laut þá niður
og þreif upp skyrkyllinn og sletti framan í fang Gretti og bað hann fyrst taka
við því er honum var sent. Grettir varð allur skyrugur. Þótti honum það meiri
smán en þó Auðunn hefði veitt honum mikinn áverka. Síðan réðust þeir á og glímdu
heldur sterklega. Sækir Grettir með ákefð en Auðunn fer undan. Finnur hann þá að
Grettir hefir dregið undan honum. Gengur upp allt það er fyrir þeim verður og
rekast þeir víða um skálann. Sparði hvorgi af en þó verður Grettir drjúgari og
fellur Auðunn að lyktum. Hann hafði slitið öll vopnin af Gretti. Knýjast þeir
fast og verður brak mikið um þá og þá kemur dynur mikill undir bæinn og heyrir
Grettir að riðið var að húsunum og af baki stigið og inn gengið snúðigt. Sér
hann að maður gengur inn þriflegur í rauðum kyrtli og hafði hjálm á höfði. Sjá
sneri til skálans því að hann heyrði umfang mikið er þeir áttust við. Hann
spurði hvað í skálanum væri. Grettir nefndi sig" eða hver spyr að?" " Barði
heiti eg," segir sá er kominn var. " Ertu Barði Guðmundarson úr Ásbjarnarnesi?"
" Sá er maður hinn sami," segir Barði. " Eða hvað hefstu að?" sagði hann.
Grettir svarar: " Við Auðunn eigum hér gamanleika." " Ekki veit eg um gaman
það," segir Barði. " Er og ekki jafnkomið á með ykkur. Þú ert ójafnaðarmaður og
ofurkappsfullur en hann er gæfur og góðfengur og láttu hann upp standa skjótt."
Grettir svarar: " Margur seilist um hurð til lokunnar. Þætti mér þér nær að
hefna Halls bróður þíns en að hlutast til með okkur Auðuni hvað við eigumst
við." " Jafnan heyri eg það," segir Barði," en eigi veit eg hvort þess verður
nokkuð hefnt. En þó vil eg að þú látir Auðun vera í náðum því hann er spakur
maður." Grettir gerði svo fyrir tillögur Barða og líkaði þó illa. Barði spurði
hvað til saka væri með þeim. Grettir kvað vísu: Barði kvað það víst vorkunn ef
hann ætti sín víst í að hefna. " Mun eg nú gera með ykkur," sagði Barði. " Vil
eg að þið skiljið að svo gervu og sé nú slitið með ykkur." Og það létu þeir
haldast því þeir voru skyldir og líkaði Gretti heldur illa við Barða og bræður
hans, riðu á burt allir saman. Og er þeir voru í veg komnir þá mælti Grettir: "
Það hefi eg spurt að þú ætlar suður til Borgarfjarðar í sumar. Nú vil eg bjóða
þér Barði að fara suður með þér og þykist eg þá gera við þig verðleikum betur."
Barði varð glaður við þetta og játaði skjótt þessu og bað hann hafa þökk fyrir.
Síðan skildu þeir. Þá veik Barði aftur og mælti: " Það vil eg til skilja," segir
hann," að þú farir ei nema Þórarinn leyfi því hann skal ráða ferðinni." " Vel
þætti mér þú mega einhlítur vera að ráðum þínum. Á eg ekki," sagði Grettir,"
ferðir mínar undir öðrum mönnum en illa mun mér þykja ef þú gerir mig liðrækan."
Nú fara sína leið hvorir og kvaðst Barði skyldu gera Gretti vissu" ef Þórarinn
vill að þú farir" en ella skyldi hann sitja um kyrrt. Grettir reið heim til
Bjargs en Barði til bús síns. Um sumarið var lagið hestaþing fjölmennt á
Langafit ofan frá Reykjum. Kom þar margt manna. Atli að Bjargi átti hest góðan,
móálóttan, af Kengálu kyni. Höfðu þeir feðgar mætur miklar á hestinum. Þeir
bræður Kormákur og Þorgils á Mel áttu brúnan öruggan hest til vígs. Þeir skyldu
etja saman og Atli frá Bjargi. Margir voru þar aðrir góðir hestar. Oddur
ómagaskáld frændi Kormáks skyldi fylgja hesti þeirra frænda sinna um daginn.
Oddur gerðist sterkur maður og lét um sig mikið, ódæll og ófyrirleitinn. Grettir
spurði Atla bróður sinn hver fylgja skyldi hans hesti. " Eigi er mér það svo
glöggt," sagði hann. " Viltu að eg standi hjá?" sagði Grettir. " Vertu vel
stilltur þá frændi," sagði Atli," því að hér er við metnaðarmenn um að eiga." "
Gjaldi þeir sjálfir ofstopa síns," sagði Grettir," ef þeir hafa hann eigi í
hófi." Nú eru hestarnir fram leiddir en hrossin stóðu framarlega á árbakkanum og
voru bundin saman. Hylur mikill var fyrir framan bakkann. Hestarnir bitust
allvel og var það hin mesta skemmtan. Oddur fylgdi með kappi en Grettir lét
hefjast við og tók í taglið annarri hendi en hélt með annarri stafnum er hann
keyrði með hestinn. Oddur stóð framarlega hjá sínum hesti og eigi traust að hann
styngi eigi hest Atla af takinu. Eigi lét Grettir sem hann sæi það. Bárust
hestarnir fram að ánni. Þá stingur Oddur stafinum til Grettis og kom á
herðarblaðið því að Grettir horfði öxlinni að honum. Það var mikið tilræði svo
að undan hljóp holdið en lítt skeindist Grettir. Í því bili risu hestarnir hátt
upp. Grettir hljóp undir hömina á hesti sínum en rak stafinn á síðu Oddi svo
hart að þrjú rifin brotnuðu í honum en Oddur hraut út á hylinn og svo hestur
hans og hrossin öll þau er bundin voru. Var þá lagist til hans og dreginn af
ánni. Þá var óp mikið gert að þessu. Þeir Kormákur hlupu til vopna en Bjargsmenn
í öðrum stað. En er það sáu Hrútfirðingar og Vatnsnesmenn gengu þeir í milli og
urðu þeir þá skildir og fóru heim og höfðu hvorir ill heit við aðra og sátu þó
um kyrrt um hríð. Atli var fátalaður um þetta en Grettir var heldur ósvífur og
kvað þá finnast skyldu annan tíma ef hann mætti ráða. Þorbjörn hét maður er bjó
á Þóroddsstöðum í Hrútafirði. Hann var son Arnórs heynefs Þóroddssonar er numið
hafði Hrútafjörð þeim megin til móts við Bakka. Þorbjörn var allra manna
sterkastur. Hann var kallaður öxnamegin. Þóroddur hét bróðir hans. Hann var
kallaður drápustúfur. Móðir þeirra var Gerður dóttir Böðvars úr Böðvarshólum.
Þorbjörn var garpur mikill og hafði mannmargt með sér. Hann var til þess tekinn
að honum var verra til hjóna en öðrum mönnum og galt nær öngum manni kaup. Ekki
þótti hann dæll maður. Þorbjörn hét frændi hans og var kallaður ferðalangur.
Hann var siglingamaður og áttu þeir nafnar félag saman. Var hann á Þóroddsstöðum
jafnan og þótti hann lítið bæta um fyrir Þorbirni. Hann var tilfyndinn og fór
með dáruskap til ýmsra manna. Þórir hét maður, son Þorkels á Borðeyri. Þórir bjó
fyrst á Melum í Hrútafirði. Hans dóttir var Helga er Sleitu-Helgi fékk. En eftir
vígið á Fagrabrekku réðst Þórir suður í Haukadal og bjó á Skarði en seldi landið
á Melum Þórhalli Gamlasyni Vínlendingi. Hans son var Gamli er átti Rannveigu
dóttur Ásmundar hærulangs, systur Grettis. Þau bjuggu í þenna tíma á Melum og
áttu gott ráð. Þórir á Skarði átti tvo sonu. Hét annar Gunnar en annar Þorgeir.
Þeir voru efnilegir menn og höfðu þeir þá tekið við búi eftir föður sinn en þó
voru þeir jafnan með Þorbirni öxnamegin. Þeir gerðust offorsfullir. Þetta sumar
sem nú var frá sagt riðu þeir Kormákur og Þorgils og Narfi frændi þeirra suður
til Norðurárdals að erindum sínum. Oddur ómagaskáld var og í ferð með þeim. Var
þá batnað stirðleikans er hann hafði fengið á hestaþinginu. Og meðan þeir voru
fyrir sunnan heiðina fór Grettir heiman frá Bjargi og með honum tveir húskarlar
Atla. Þeir riðu yfir til Búrfells og þaðan yfir hálsinn til Hrútafjarðar og komu
til Mela um kveldið. Þrjár nætur voru þeir þar. Þau Rannveig og Gamli tóku
allvel við Gretti og buðu honum með sér að vera en hann vildi heim ríða. Þá
frétti Grettir að þeir Kormákur voru sunnan komnir og höfðu gist í Tungu um
nóttina. Grettir bjóst snemma frá Melum. Gamli bauð honum menn til fylgdar.
Grímur hét bróðir Gamla. Hann var allra manna hvatastur. Hann reið með Gretti
við annan mann. Þeir voru fimm saman, riðu uns þar til er þeir komu á
Hrútafjarðarháls vestur frá Búrfelli. Þar stendur steinn mikill er kallaður er
Grettishaf. Hann fékkst við lengi um daginn að hefja steininn og dvaldi svo þar
til er þeir Kormákur komu. Grettir sneri til móts við þá og hlupu af baki
hvorirtveggju. Grettir sagði að frjálsmannlegra væri nú að höggva sem stærst
heldur en berjast með stöfum sem förumenn. Kormákur bað þá verða við mannlega og
duga sem best. Eftir það hlupust þeir að og börðust. Grettir var fremstur af
sínum mönnum og bað þá geyma að eigi væri gengið að baki honum. Sóttust þeir um
hríð og urðu hvorirtveggja sárir. Þorbjörn öxnamegin hafði riðið þenna dag yfir
háls til Búrfells og er þeir riðu aftur sér hann fundinn. Þar var þá með honum
Þorbjörn ferðalangur og Gunnar og Þorgeir Þórissynir og Þóroddur drápustúfur. Og
er þeir komu að heitir Þorbjörn á sína menn til meðalgöngu. Hinir voru svo
ákafir að þeir gátu ekki að gert. Grettir ruddist um fast. Þeir voru fyrir honum
Þórissynir og féllu báðir senn er hann hratt þeim frá sér. Þeir urðu óðir mjög
við það svo að Gunnar hjó húskarl Atla banahögg. Og er Þorbjörn sá það biður
hann þá skilja. Kvaðst hann skyldu þeim lið veita er hans orð vildu rækja. Þá
voru farnir tveir húskarlar Kormáks. Þá sá Grettir að varla mundi duga ef
Þorbjörn réðist í lið með þeim og því lætur hann verða upp gefinn bardagann.
Allir voru þeir sárir sem á fundinum höfðu verið. Illa þótti Gretti er þeir voru
skildir. Eftir það riðu þeir heim hvorirtveggju. Ekki sættust þeir á mál þessi.
Þorbjörn ferðalangur gerði að þessu mikið kalls. Þá tók að versna með þeim
Bjargsmönnum og Þorbirni öxnamegin svo af því gerðist fullur fjandskapur sem
síðar kom fram. Öngvar bætur voru Atla boðnar fyrir húskarl sinn. Eigi lét hann
sem hann vissi það. Grettir sat á Bjargi fram til tvímánaðar. Ekki er sagt að
þeir fyndust Kormákur síðan svo þess sé getið. Barði Guðmundarson og bræður hans
riðu heim í Ásbjarnarnes þá er þeir skildust Grettir. Þeir voru synir Guðmundar
Sölmundarsonar. Móðir Sölmundar var Þorlaug dóttir Sæmundar hins suðureyska,
fóstbróður Ingimundar hins gamla. Barði var göfugmenni mikið. Hann reið nú brátt
að finna Þórarin hinn spaka fóstra sinn. Hann fagnaði Barða vel og spurði hvað
hann hefði þá um árnað liðveisluna því að þeir höfðu áður gert ráð um ferð
Barða. Barði svarar að hann hefði fengið þann mann til fylgdar við sig er honum
þætti betra hans lið en tveggja annarra. Þórarinn þagnaði við og mælti: " Það
mun vera Grettir Ásmundarson." " Spá er spaks geta," sagði Barði," sá er maður
hinn sami fóstri minn." Þórarinn svarar: " Satt er það að mikið afbragð er
Grettir annarra manna, þeirra er nú er kostur á voru landi, og seint mun hann
sóttur vopnum verða ef hann er heill. En grunar mig um hversu heilladrjúgur hann
verður og muntu þess þurfa að eigi séu allir ógæfumenn í þinni ferð og nóg mun
að gert þó eigi fari hann með. Skal hann hvergi fara ef eg ræð." " Eigi varði
mig þess fóstri minn," segir hann," að þú mundir fyrirmuna mér hins vaskasta
manns hvað sem í gerist. Má ekki fyrir öllu sjá þá er menn verða svo neyddir til
sem eg þykist vera." " Duga mun þér," segir Þórarinn," þó að eg sjái fyrir."
Varð nú svo að vera sem Þórarinn vildi að Gretti voru engi orð send en Barði fór
suður til Borgarfjarðar og urðu þá Heiðarvígin. Grettir var að Bjargi er hann
frétti að Barði var suður riðinn. Hann brást við reiður er honum voru engin orð
ger og kvað þá eigi svo búið skilja skyldu. Hafði hann þá spurn af nær þeirra
væri sunnan von og reið hann þá ofan til Þóreyjargnúps og ætlaði að sitja þar
fyrir þeim Barða þá þeir riðu sunnan. Hann fór frá bænum í hlíðina og beið þar.
Þenna sama dag riðu þeir Barði sunnan af Tvídægru frá Heiðarvígum. Þeir voru sex
saman og allir sárir mjög. Og er þeir komu fram fyrir bæinn þá mælti Barði: "
Maður er þar uppi í hlíðinni, mikill, með vopnum eða hvern kennið þér þar?" Þeir
sögðust eigi vita hver var. Barði mælti: " Það hygg eg," sagði hann," að þar sé
Grettir Ásmundarson og ef svo er þá mun hann vilja oss finna. Get eg honum hafa
mislíkað er hann hefir ekki farið með oss en mér þykir vér nú ekki vel við
látnir ef hann gerir nokkura óvissu af sér. Mun eg nú senda eftir mönnum heim
til Þóreyjargnúps og eiga ekki undir ójafnaði hans." Þeir segja það allráðlegt
og svo gerðu þeir. Síðan riðu þeir Barði veg sinn. Grettir sá ferð þeirra og
sneri þegar fyrir þá og er þeir fundust heilsa hvorir öðrum. Grettir spurði að
tíðindum en Barði segir ófelmtlega slík sem voru. Grettir spurði hvað manna væri
í ferð með honum. Barði kvað þar vera bræður sína og Eyjólf mág sinn. " Af þér
hefir þú rekið ámælið nú," sagði Grettir," enda er nú og næst að við reynum með
okkur hvor hér má meira." Barði mælti: " Legið hafa mér andvirki nær garði en að
berjast við þig fyrir sakleysi og þykist eg nú hafa rekið það af mér." Grettir
svarar: " Bleyðast þykir mér þú Barði," sagði Grettir," ef þú þorir eigi að
berjast við mig." " Kalla þú það sem vilt," segir Barði," en í öðrum stað vildi
eg að þú kæmir fram ójafnaði þínum en við mig. Er það eigi ólíklegt því að nú
gengur úr hófi offors þitt." Gretti þóttu illar spár hans og efar nú fyrir sér
hvort hann skyldi ráða til einhvers þeirra og sýnist honum það óforsjálegt er
þeir voru sex en hann einn. Og í því bili komu menn heiman frá Þóreyjargnúpi til
liðs við þá Barða. Lætur Grettir þá dragast sundur með þeim og snýr til hests
síns en Barði og hans félagar fóru leiðar sinnar og varð ekki af kveðjum með
þeim að skilnaði. Ekki áttust þeir Barði og Grettir fleira við svo þess sé
getið. Svo hefir Grettir sagt að hann þóttist öruggur til vígs við flesta menn
þó að þrír væru saman en hann mundi eigi flýja fyrir fjórum að óreyndu en því að
eins berjast við fleiri nema ætti hann hendur sínar að verja sem segir í þessari
vísu: Eftir skilnað þeirra Barða fór Grettir aftur til Bjargs. Þá þótti Gretti
mikið mein er hann mátti hvergi prófa afl sitt og fréttist fyrir ef nokkuð væri
það er hann mætti við fást. Þórhallur hét maður er bjó á Þórhallsstöðum í
Forsæludal. Forsæludalur er upp af Vatnsdal. Þórhallur var Grímsson,
Þórhallarsonar, Friðmundarsonar er nam Forsæludal. Þórhallur átti þá konu er
Guðrún hét. Grímur hét son þeirr en Þuríður dóttir er þá var vel á legg komin.
Þórhallur var vel auðigur maður og mest að kvikfé svo að engi maður átti
jafnmargt ganganda fé sem hann. Ekki var hann höfðingi en þó skilríkur bóndi.
Þar var reimt mjög og fékk hann varla sauðamenn svo að honum þætti duga. Hann
leitaði ráðs við marga vitra menn hvað hann skyldi til bragðs taka en engi gat
það ráð til gefið er dygði. Þórhallur reið til þings hvert sumar. Hann átti
hesta góða. Það var eitt sumar á alþingi að Þórhallur gekk til búðar Skafta
lögmanns Þóroddssonar. Skafti var manna vitrastur og heilráður ef hann var
beiddur. Það skildi með þeim feðgum. Þóroddur var forspár og kallaður
undirhyggjumaður af sumum mönnum en Skafti lagði það til með hverjum manni sem
hann ætlaði að duga skyldi ef eigi væri af því brugðið. Því var hann kallaður
beturfeðrungur. Þórhallur gekk í búð Skafta. Hann fagnaði vel Þórhalli því að
hann vissi að hann var ríkur maður að fé og spurði hvað að tíðindum væri.
Þórhallur mælti: " Heilræði vildi eg af yður þiggja." " Í litlum færum er eg til
þess," sagði Skafti," eða hvað stendur þig?" Þórhallur mælti: " Það er svo
háttað að mér helst lítt á sauðamönnum. Verður þeim heldur klaksárt en sumir
gera öngvar lyktir á. Vill nú engi til taka sá er kunnigt er til hvað fyrir
býr." Skafti svarar: " Þar mun liggja meinvættur nokkur er menn eru tregari til
að geyma síður þíns fjár en annarra manna. Nú fyrir því að þú hefir að mér ráð
sótt þá skal eg fá þér sauðamann þann er Glámur heitir, ættaður úr Svíþjóð úr
Sylgsdölum, er út kom í fyrra sumar, mikill er og sterkur og ekki mjög við
alþýðuskap." Þórhallur kvaðst ekki um það gefa ef hann geymdi vel fjárins.
Skafti sagði öðrum eigi vænt horfa ef hann geymdi eigi fyrir afls sakir og
áræðis. Þórhalli gekk þá út. Þetta var að þinglausnum. Þórhalli var vant hesta
tveggja ljósbleikra og fór sjálfur að leita. Af því þykjast menn vita að hann
var ekki mikilmenni. Hann gekk upp undir Sleðás og suður með fjalli því er
Ármannsfell heitir. Þá sá hann hvar maður fór ofan úr Goðaskógi og bar hrís á
hesti. Brátt bar saman fund þeirra. Þórhallur spurði hann að nafni en hann
kveðst Glámur heita. Þessi maður var mikill vexti og undarlegur í yfirbragði,
bláeygður og opineygður, úlfgrár á hárslit. Þórhalli brá nokkuð í brún er hann
sá þenna mann en þó spurði hann og skildi hann að honum mundi til þessa vísað. "
Hvað er þér best hent að vinna?" segir Þórhallur. Glámur kvað sér vel hent að
geyma sauðfjár á vetrum. " Viltu geyma sauðfjár míns?" segir Þórhallur. " Gaf
Skafti þig á mitt vald." " Svo mun þér hentust mín vist að eg fari sjálfráður
því eg er skapstyggur ef mér líkar eigi vel," segir Glámur. " Ekki mun mér mein
að því," segir Þórhallur," og vil eg að þú farir til mín." " Gera má eg það,"
segir Glámur," eða eru þar nokkur vandhæfi á?" " Reimt þykir þar vera," segir
Þórhallur. " Ekki hræðist eg flykur þær," sagði Glámur," og þykir mér að
ódauflega." " Þess muntu við þurfa," segir Þórhallur," og hentar þar betur að
vera eigi alllítill fyrir sér." Eftir það kaupa þeir saman og skal Glámur koma
að veturnóttum. Síðan skildu þeir og fann Þórhallur hesta sína. Þar hafði hann
nýleitað. Reið Þórhallur heim og þakkaði Skafta velgerning. Sumar leið af og
frétti Þórhallur ekki til sauðamanns og engi kunni skyn á honum en að ánefndum
tíma kom hann á Þórhallsstaði. Tekur bóndi við honum vel en öllum öðrum gast
ekki að honum en húsfreyju þó minnst. Hann tók við fjárvarðveislu og varð honum
lítið fyrir því. Hann var hljóðmikill og dimmraddaður og fé stökk allt saman
þegar hann hóaði. Kirkja var á Þórhallsstöðum. Ekki vildi Glámur til hennar
koma. Hann var ósöngvinn og trúlaus, stirfinn og viðskotaillur. Öllum var hann
hvimleiður. Nú leið svo þar til er kemur aðfangadagur jóla. Þá stóð Glámur
snemma upp og kallaði til matar síns. Húsfreyja svaraði: " Ekki er það háttur
kristinna manna að matast þenna dag því að á morgun er jóladagur hinn fyrsti,"
segir hún," og er því fyrst skylt að fasta í dag." Hann svarar: " Marga
hindurvitni hafið þér þá er eg sé til einskis koma. Veit eg eigi að mönnum fari
nú betur að heldur en þá er menn fóru ekki með slíkt. Þótti mér þá betri siður
er menn voru heiðnir kallaðir og vil eg mat minn en öngvar refjar." Húsfreyja
mælti: " Víst veit eg að þér mun illa farast í dag ef þú tekur þetta illbrigði
til." Glámur bað hana taka mat í stað, kvað henni annað skyldu vera verra. Hún
þorði eigi annað en að gera sem hann vildi. Og er hann var mettur gekk hann út
og var heldur gustillur. Veðrið var svo farið að myrkt var um að litast og
flögraði úr drífa og gnýmikið og versnaði mikið sem á leið daginn. Heyrðu menn
til sauðamanns öndverðan daginn en miður er á leið daginn. Tók þá að fjúka og
gerði á hríð um kveldið. Komu menn til tíða og leið svo fram að dagsetri. Ei kom
Glámur heim. Var þá um talað hvort hans skyldi eigi leita en fyrir því að hríð
var á og niðamyrkur þá varð ekki af leitinni. Kom hann ekki heim jólanóttina.
Biðu menn svo fram um tíðir. Að ærnum degi fóru menn í leitina og fundu féið
víða í fönnum, lamið af ofviðri eða hlaupið á fjöll upp. Því næst komu þeir á
traðk mikinn ofarlega í dalnum. Þótti þeim því líkt sem þar hefði glímt verið
heldur sterklega því að grjótið var víða upp leyst og svo jörðin. Þeir hugðu að
vandlega og sáu hvar Glámur lá skammt á burt frá þeim. Hann var dauður og blár
sem hel en digur sem naut. Þeim bauð af honum óþekkt mikla og hraus þeim mjög
hugur við honum. En þó leituðu þeir við að færa hann til kirkju og gátu ekki
komið honum nema á einn gilsþröm þar skammt ofan frá sér og fóru heim við svo
búið og sögðu bónda þenna atburð. Hann spurði hvað Glámi mundi hafa að bana
orðið. Þeir kváðust rakið hafa spor svo stór sem keraldsbotni væri niður skellt
þaðan frá sem traðkurinn var og upp undir björg þau er þar voru ofarlega í
dalnum og fylgdu þar með blóðdrefjar miklar. Það drógu menn saman að sú
meinvættur er áður hafði þar verið mundi hafa deytt Glám en hann mundi fengið
hafa henni mikinn áverka þann er tekið hafi til fulls því að við þá meinvætti
hefir aldrei vart orðið síðan. Annan dag jóla var farið að leita við enn að færa
Glám til kirkju. Voru eykir fyrir beittir og gátu þeir hvergi fært hann þegar
sléttlendið var og eigi var forbrekkis að fara. Gengu nú frá við svo búið. Hinn
þriðja dag fór prestur með þeim og leituðu allan daginn og Glámur fannst ekki.
Ekki vildi prestur oftar til fara en sauðamaður fannst þegar prestur var eigi í
ferð. Létu þeir þá fyrir vinnast að færa hann til kirkju og dysjuðu hann þar sem
þá var hann kominn. Litlu síðar urðu menn varir við það að Glámur lá eigi kyrr.
Varð mönnum að því mikið mein svo að margir féllu í óvit ef sáu hann en sumir
héldu eigi vitinu. Þegar eftir jólin þóttust menn sjá hann heima þar á bænum.
Urðu menn ákaflega hræddir. Stukku þá margir menn í burt. Því næst tók Glámur að
ríða húsum á nætur svo að lá við brotum. Gekk hann þá nálega nætur og daga.
Varla þorðu menn að fara upp í dalinn þó að ættu nóg erindi. Þótti mönnum þar í
héraðinu mikið mein að þessu. Um vorið fékk Þórhalli sér hjón og gerði bú á
jörðu sinni. Tók þá að minnka afturgangur meðan sólargangur var mestur. Leið svo
fram á miðsumar. Þetta sumar kom út skip í Húnavatni. Þar var á sá maður er
Þorgautur hét. Hann var útlendur að kyni, mikill og sterkur. Hann hafði tveggja
manna afl. Hann var laus og einn fyrir sér. Hann vildi fá starfa nokkurn því
hann var félaus. Þórhallur reið til skips og fann Þorgaut, spurði ef hann vildi
vinna fyrir honum. Þorgautur kvað það vel mega vera og kveðst eigi vanda það. "
Svo skaltu við búast," segir Þórhallur," sem þar sé ekki veslingsmönnum hent að
vera fyrir afturgöngum þeim er þar hafa verið um hríð en eg vil ekki þig á tálar
draga." Þorgautur svarar: " Eigi þykist eg upp gefinn þó að eg sjái smávofur.
Mun þá eigi öðrum dælt ef eg hræðist og ekki bregð eg vist minni fyrir það." Nú
semur þeim vel kaupstefnan og skal Þorgautur gæta sauðfjár að vetri. Leið nú af
sumarið. Tók Þorgautur við fénu að veturnóttum. Vel líkaði öllum við hann.
Jafnan kom Glámur heim og reið húsum. Það þótti Þorgauti allkátlegt og kvað
þrælinn þurfa mundu nær að ganga" ef eg hræðist." Þórhallur bað hann hafa fátt
um" er best að þið reynið ekki með ykkur." Þorgautur mælti: " Sannlega er
skekinn þróttur úr yður og dett eg ekki niður milli dægra við skraf þetta." Nú
fór svo fram um veturinn allt til jóla. Aðfangakveld jóla fór sauðamaður til
fjár. Þá mælti húsfreyja: " Þurfa þætti mér að nú færi eigi að fornum brögðum."
Hann svarar: " Ver ekki hrædd um það húsfreyja," sagði hann. " Verða mun
eitthvert sögulegt ef eg kem ekki aftur." Síðan gekk hann aftur til fjár síns.
Veður var heldur kalt og fjúk mikið. Því var Þorgautur vanur að koma heim þá er
hálfrökkvað var en nú kom hann ekki heim í það mund. Komu tíðamenn sem vant var.
Þegar þótti mönnum eigi ólíkt á horfast sem fyrr. Bóndi vildi leita láta eftir
sauðamanni en tíðamenn töldust undan og sögðust eigi mundu hætta sér út í
tröllahendur um nætur og treystist bóndi eigi að fara og varð ekki af leitinni.
Jóladag er menn voru mettir fóru menn til og leituðu sauðamanns. Gengu þeir
fyrst til dysjar Gláms því að menn ætluðu af hans völdum mundi orðið um hvarf
sauðamanns. En er þeir komu nær dysinni sáu þeir þar mikil tíðindi og þar fundu
þeir sauðamann og var hann brotinn á háls og lamið sundur hvert bein í honum.
Síðan færðu þeir hann til kirkju og varð öngum manni mein að Þorgauti síðan. En
Glámur tók að magnast af nýju. Gerði hann nú svo mikið af sér að menn allir
stukku burt af Þórhallsstöðum utan bóndi einn og húsfreyja. Nautamaður hafði þar
verið lengi hinn sami. Vildi Þórhallur hann ekki lausan láta fyrir góðvilja
sakir og geymslu. Hann var mikið við aldur og þótti honum mikið að fara á burt.
Sá hann og að allt fór að ónytju það er bóndi átti ef engi geymdi. Og einn tíma
eftir miðjan vetur var það einn morgun að húsfreyja fór til fjóss að mjólka kýr
eftir tíma. Þá var alljóst því að engi treystist fyrr úti að vera annar en
nautamaður. Hann fór út þegar lýsti. Hún heyrði brak mikið í fjósið og beljan
öskurlega. Hún hljóp inn æpandi og kvaðst eigi vita hver ódæmi um væru í
fjósinu. Bóndi gekk út og kom til nautanna og stangaði hvert annað. Þótti honum
þar eigi gott og gekk inn að hlöðunni. Hann sá hvar lá nautamaður og hafði
höfuðið í öðrum bási en fætur í öðrum. Hann lá á bak aftur. Bóndi gekk að honum
og þreifaði um hann, finnur brátt að hann er dauður og sundur hryggurinn í
honum. Var hann brotinn um báshelluna. Nú þótti bónda eigi vært og fór í burt af
bænum með allt það sem hann mátti í burt flytja. En allt kvikfé það sem eftir
var deyddi Glámur og þar næst fór hann um allan dalinn og eyddi alla bæi upp frá
Tungu. Var Þórhalli þá með vinum sínum það eftir var vetrarins. Engi maður mátti
fara upp í dalinn með hest eða hund því að það var þegar drepið. En er voraði og
sólargangur var sem mestur létti heldur afturgöngunum. Vildi Þórhallur nú fara
aftur til lands síns. Urðu honum ekki auðfengin hjón en þó gerði hann bú á
Þórhallsstöðum. Fór allt á sama veg sem fyrr. Þegar að haustaði tók að vaxa
reimleikar. Var þá mest sótt að bóndadóttur og svo fór að hún lést af því.
Margra ráða var í leitað og varð ekki að gert. Þótti mönnum til þess horfast að
eyðast mundi allur Vatnsdalur ef eigi yrðu bætur á ráðnar. Nú er þar til að taka
að Grettir Ásmundarson sat heima að Bjargi um haustið síðan þeir Víga-Barði
skildu á Þóreyjargnúpi. Og er mjög var komið að veturnóttum reið Grettir heiman
norður yfir hálsa til Víðidals og gisti á Auðunarstöðum. Sættust þeir Auðunn til
fulls og gaf Grettir honum öxi góða og mæltu til vináttu með sér. Auðunn bjó
lengi á Auðunarstöðum og var kynsæll maður. Hans son var Egill er átti Úlfheiði
dóttur Eyjólfs Guðmundarsonar og var þeirra son Eyjólfur er veginn var á
alþingi. Hann var faðir Orms kapiláns Þorláks biskups. Grettir reið norður til
Vatnsdals og kom á kynnisleit í Tungu. Þar bjó þá Jökull Bárðarson móðurbróðir
Grettis. Jökull var mikill maður og sterkur og hinn mesti ofsamaður. Hann var
siglingamaður og mjög ódæll en þó mikilhæfur maður. Hann tók vel við Gretti og
var hann þar þrjár nætur. Þá var svo mikið orð á afturgöngum Gláms að mönnum var
ekki jafntíðrætt sem það. Grettir spurði innilega að þeim atburðum er höfðu
orðið. Jökull kvað þar ekki meira af sagt en til væri haft" eða er þér forvitni
á frændi að koma þar?" Grettir sagði að það var satt. Jökull bað hann eigi gera"
því það er gæfuraun mikil en frændur þínir eiga mikið í hættu þar sem þú ert,"
sagði hann. " Þykir oss nú engi slíkur af ungum mönnum sem þú en illt mun af
illum hljóta þar Glámur er. Er og miklu betur að fást við mennska menn en við
óvættir slíkar." Grettir kvað sér hug að koma á Þórhallsstaði og sjá hversu þar
væri um gengið. Jökull mælti: " Sé eg nú, ekki tjáir að letja þig en satt er það
sem mælt er að sitt er hvað, gæfa eða gjörvugleikur." " Þá er öðrum vo fyrir
dyrum, er öðrum er áður inn um komið, og hygg að hversu þér mun fara sjálfum
áður lýkur," kvað Grettir. Jökull svarar: " Vera kann að við sjáum báðir nokkuð
fram en hvorgi fái við gert." Eftir það skildu þeir og líkaði hvorigum annars
spár. Grettir reið á Þórhallsstaði og fagnaði bóndi honum vel. Hann spurði hvert
Grettir ætlaði að fara en hann sagðist þar vilja vera um nóttina en bónda líkaði
að svo væri. Þórhallur kvaðst þökk fyrir kunna að hann væri" en fám þykir slægur
til að gista hér um tíma. Muntu hafa heyrt getið um hvað hér er að véla en eg
vildi gjarna að þú komist heill á brott. Þá veit eg fyrir víst að þú missir
hests þíns því engi heldur hér heilum sínum fararskjót sá er kemur." Grettir
kvað gott til hesta hvað sem af þessum yrði. Þórhallur varð glaður við er
Grettir vildi þar vera og tók við honum báðum höndum. Var hestur Grettis læstur
í húsi sterklega. Þeir fóru til svefns og leið svo af nóttin að ekki kom Glámur
heim. Þá mælti Þórhallur: " Vel hefir brugðið við þína komu því að hverja nótt
er Glámur vanur að rísa, ríða húsum eða brjóta upp hurðir sem þú mátt merki
sjá." Grettir mælti: " Þá mun vera annaðhvort að hann mun ekki lengi á sér sitja
eða mun af venjast meir en eina nótt. Skal eg vera nótt aðra og sjá hversu fer."
Síðan gengu þeir til hests Grettis og var ekki við hann glest. Allt þótti bónda
að einu fara. Herra Árni biskup er þessi frásögn er af skrifuð var sonur Þorláks
Guðmundssonar gríss og Halldóru dóttur Orms í Holtum. Hann var fæddur á því ári
sem Magnús biskup Gissurarson andaðist. Hann fæddist upp með föður sínum og
móður. En þau bjuggu í þenna tíma að Svínafelli að ráði Orms Svínfellings og
voru þar meðan hann lifði og nokkra stund síðan að ráði Ögmundar Helgasonar er
þá hafði fjárforráð sona Orms. En síðan peningar eyddust fyrir sonum Orms að
Kálfafelli fóru þeir byggðum sínum til Svínafells en Þorlákur varð fyrir sakir
magnsmunar að skipta byggðum. Fengu þeir honum þá Rauðalæk og fór hann þangað.
Þar gekk fé af hendi honum og undi hann sér lítt þann tíma er sundurþykki
gerðist millum Sæmundar Ormssonar og Ögmundar Helgasonar. Og eftir víg Ormssona
þoldi hann ei. Fór hann þá með öllu liði sínu á Reynivöllu í Kjós til Jörundar
Sigmundssonar er átti Guðrúnu dóttur hans. Þessi voru þá á lífi börn Þorláks:
Magnús var elstur af sonum hans, þar næst Ormur. Árni er fyrr var nefndur var
yngstur en af dætrum hans var elst Ásbjörg er átti Helgi sonur Lofts
Svartssonar. Þessi Loftur átti Guðrúnu dóttur Hamra-Finns, systur Bjarna föður
Finns í Selvogi og Þóru er átti Þormóður á Gufunesi, faðir Svarts. Þeir feðgar
bjuggu fyrst að Kálfafelli áður þeir keyptu Skálarland að Sæmundi Ormssyni.
Loftur var elstur barna þeirra Ásbjargar, þar næst Bjarni prestur, þá Magnús
prestur, þá Árni er síðan varð biskup. Torfi prestur var laungetinn sonur Helga.
Átti hann þennan son áður hann fengi Ásbjargar. Þessar voru dætur þeirra Helga:
Þuríður, Guðný, Halldóra, Agata abbadís. Guðrún er áður var nefnd, dóttir
Þorláks, átti engi börn þau er menn séu frá komnir. Hin þriðja dóttir Þorláks
var Þorgerður er fyrri átti Guttormur körtur og var dóttir þeirra Halldóra er
átti Kolbeinn Högnason. Þessa Þorgerði átti síðar Klængur Teitsson og var þeirra
dóttir Ásta er átti Ívar hólmur. Þorlákur og lið hans var eitt ár á Reynivöllum.
Þaðan fóru þau til Hofs á Kjalarnes og voru einn vetur fyrir búi Ólafs Jónssonar
föður Jóns og Styrkárs. Þaðan fóru þau Þorlákur í Skál austur og bjuggu þeir
mágar báðir þar þau misseri. Helgi bóndi og allt lið hans lagði svo mikla elsku
til Árna klerks að hann gerði sitt allt heimilt til þess sem hann vildi hafa því
að hann sá þennan mann fyrir sakir atgervi og góðvilja og allrar framkvæmdar
vera mundi höfðingja sinna frænda og trúði honum mundi meiri tignar auðið en þá
var fram komið og vottaði það oftlega. Rækti Árni þetta allt saman þá er hann
var biskup orðinn framarlega við Helga og öll börn hans. Þessi Árni var fyrrum á
unga aldri fálátur og aktaði mjög ýmislegar íþróttir, hagleik og áskurð og allt
trésmíð, rit og bóknám og allar klerklegar listir. Var hann af þessu öllu saman
fáskiptinn við almenning. En þaðan frá er Þorlákur fór frá Rauðalæk gerði hann
sig léttan við alþýðu og átti hann alþýðlega gleði. Hélt því fram til þess er
hann var í Skál. Þá fór hann til skinnleiks í Kirkjubæ með öðrum mönnum og í
þeim sama leik rak hann niður annað kné á arinhellu þar í stofunni svo að sprakk
mjög. Lá hann af því í rekkju nær viku. Þaðan af var hann aldrei að þess kyns
leik né að dansi hvorki áður né síðan og kenndi sig í þessu mundi hirtan af
óskynsamlegri skemmtan. Um vorið fór Þorlákur byggðum til Svínafells og hafði
Magnús þá mest búráð en Árni var á stundum í Þykkvabæ með Brandi ábóta, stundum
í Skál með fyrrnefndum mági sínum, stundum í Kirkjubæ með Grími presti
Hólmsteinssyni en stundum að Kálfafelli með Þorsteini ábótasyni en lengstum
heima að Svínafelli. Fór hann í þessa alla staði nokkra vetur til þess er menn
þóttust þurfa í hagleiksgerðum. Hélt þessu fram nokkra vetur þar til er Magnús
bróðir hans fékk Ellisifjar dóttur Þorgeirs úr Holti. Voru þeirra börn Andrés
prestur og Guðfinna er átti Þorsteinn Hafurbjarnarson. Lagði þá Árni fram allan
sinn hlut af peningum þeim sem faðir hans varðveitti við hann utan hest og
ígangsklæði, réðst þá í burt frá Svínafelli sakir sundurþykkis þess er varð
milli þeirra frænda, mest um giftingu Þorgerðar systur hans, og fór í Þykkvabæ
til fyrrnefnds Brands ábóta og batt sig honum á hendi og gerðist hans klerkur
því hann sá þennan mann mikinn atgjörvimann í hagleik og riti og hvassan í
skilningi til bóknáms svo að um þann hlut var hann formenntur flestum mönnum að
jöfnu námi. Þessi sami Brandur ábóti talaði svo til sinna lærisveina að öngvum
manni kallaðist hann jafnminnugum kennt hafa sem Jörundi er síðan var biskup á
Hólum en öngvum þeim er jafnkostgæfinn var og jafn góðan hug lagði á nám sitt
sem Runólfur er síðan var ábóti í Veri. Til Árna er fyrr nefndum vér talaði hann
svo að hann skildi þá marga hluti af guðlegum ritningum er hann þóttist varla
sjá hví svo mátti verða. Nokkru síðar kallaði Einar erkibiskup Brand ábóta til
sín og fylgdi þessi sami Árni klerkur þá með honum til Noregs og var þá fyrst
messudjákn og hafði tekið vígslur af Sigvarði biskupi. Herra erkibiskup skynjaði
brátt hvílíkrar röggsemdar Brandur ábóti var og með umráði og samþykki
kórsbræðra kaus hann nú nefndan ábóta til biskups og vígði til Hóla. Í þessari
ferð fór Árni djákn jafnlega milli kónganna Hákonar og Magnúsar og Brandur er þá
var biskup orðinn og gerðist þá þegar mikill kunnugleiki á milli Magnúsar kóngs
og þessa sama Árna, sá er aldrei þraut á meðan þeir lifðu báðir. Og í þessari
ferð herra Brands biskups varð það mark á einum veisludegi að Hákon kóngur sá
öngva réttu fram koma fyrir Árna klerk og hans mötunaut þá sem fram komu fyrir
kennimenn þá er á kóngs borði voru. Mælti hann: " Hvað hafa nú prestar biskups?"
Má af því hugsa hvílíkar hans meðferðir voru að hinn vitrasti maður hugði hann
æðri mann að vígslu en hann var. En þá er biskup fór til Íslands fylgdi Árni
honum til Hólastaðar og var þar heima með honum vel virtur það ár sem biskup
lifði. Að honum liðnum sendu Norðlendingar þennan sama Árna í Skálaholt á fund
herra Sigvarðar biskups og beiddu að hann sæi og setti mann fyrir kennimenn
fyrir norðan land og yfir staðinn á Hólum. Og er hann kom í Skálaholt vissi
biskup skjótt af honum hvern skaða Hólastaður hefði fengið í fráfalli síns
formanns og hvers Norðlendingar þyrftu við. Tók hann það ráðs með samþykki hinna
vitrustu manna að hann gaf prestsvígslu þessum sama Árna djákna og skipaði hann
yfir stólinn að Hólum að stjórna lærðum mönnum og ólærðum þar til er sú kirkja
fékk sinn formann. Gerði hann því svo að þessum síra Árna voru kunnastar
framferðir Brands biskups og hvar þá var hverju máli komið í hans biskupsdæmi.
En þegar margir vitrir menn vissu hversu honum fór það sköruglega af hendi og
trúðu að þessi hans fyrirfarandi framferð mundi vera forynju hinnar fremri
tignar sem síðan bar raun á. Maður hét Oddi. Hann var djákn að vígslu og átti
vel peninga. Hann átti sér konu, Ólöfu Broddadóttur, og með frænda ráði voru þar
vottar að heitorði. Að þessu ráði var með honum Gissur jarl Þorvaldsson er þann
tíma bjó að Stað í Reyninesi og skyldu þau saman ganga að ákveðnum tíma. Séra
Árni varð þessa skjótlega vís og því, að Heinrekur biskup og Brandur biskup
eftir hann höfðu báðir súbdjáknum og öllum mönnum þeim sem sværu vígslur hans
fyrirboðið að kvænast, lagði hann bann fyrir að þetta hið ósæmilega samlag væri
bundið framar. Jarlinn reið þó til brúðkaups með Odda svo sem ekki væri um mælt
og með hans ráði fór fram boðið. En þegar þessi tíðindi komu fyrir síra Árna
lýsti hann forboði yfir Odda og öllum þeim mönnum er að boðinu sátu. En þann dag
sem jarl kom heim brá honum vá fyrir grön því að kirkja var byrgð að Stað og þá
er hann spurði hví það gegndi var honum sagt. Nokkru síðar var fundur lagður til
þessa máls og sóttu þeir báðir, síra Árni og jarl, þenna fund. Bar jarl fram
fornan landsið og sjálfs síns dæmi og margra annarra manna til þess að þess
háttar hjónalag sem var með Odda og hans konu hefði lengi verið lofað en það var
ófyrirsynju nokkuð sinn fyrirboðið. Síra Árni sagði að móti að páfarnir er öllum
lögum eiga með réttu að ráða hefðu svo freklega afnumið og fyrirboðið þess kyns
samlag undir pínu fullkomins banns. Um síðir létti jarl fyrir sönnum skynsemdum
og staðfesti síra Árna og tók lausn af honum og allir boðsmenn. Sór Oddi af
hendi sér konu þá sem hann hafði sér ætlað. Að skilnaði mælti jarl við síra
Árna: " Þess vænti eg frændi að flestum munir þú verða ekki fyrirlátsamur þótt
þú eigir málum að skipta þar sem þú lést ekki fyrir mér." Reið síra Árni eftir
það heim til Hóla en jarl til Staðar. Þennan tíma er Jörundur biskup var vígður
til Hóla af Hákoni erkibiskup og skipaður yfir allt land sakir elli og vanmegns
Sigvarðar biskups vissi hann honum nauðsynlegan þann fulltingismann er hann
styrkti og styddi í öllum nauðsynjum kirkjunnar. Sá hann öngvan mann annan betur
fallinn til þessa starfs en síra Árna og því sendi hann hann í Skálaholt og tók
herra Sigvarður harla gjarnan við honum. Var hann þar þá tólf mánuði. Á því ári
andaðist Sigvarður biskup og veitti síra Árni honum graftlega þjónustu. Þetta
sumar tóku hinir vitrustu menn með samþykki herra Jörundar biskups það ráð að
skrifa síra Árna til utanferðar að fara með bréfum er það votta að menn á
Íslandi beiddu virðuglegan herra Jón erkibiskup er kosningi átti að ráða að hann
veldi fyrrnefndan Árna til biskups í Skálaholti. Hann tók þessu nokkuð seinlega.
En þó fyrir sakir bænastaðar allra hinna bestu manna sigldi hann með bréf þeirra
og kom á erkibiskups fund en hann gaf ei samþykki að sinni til þessa bænastaðar
er af Íslandi kom og kaus til biskups síra Þorleif in dominica laetare
Ierusalem. En hann andaðist eftir páskaviku. Var þá síra Árni kosinn og
confirmatus in festo sancti Leofredi til Skálaholtsbiskups og vígður in
commemoratione sancti Pauli apostoli. Á því ári var vígður Erlendur biskup til
Færeyja. Eftir það er Árni hafði biskupsvígslu þegið af fyrrnefndum herra Jóni
erkibiskup bjó hann ferð sína til Íslands. Leiddi hinn sami erkibiskup hann út
harla sæmilega og veitti honum í vingjöf decretalia cum apparatu. Vottaði hann í
vígslubréfi herra Árna biskups að ei var fyrir það Þorleifur fyrri kosinn að
vera biskup heldur en Árni að hann fyndi nokkurs konar löst vera á hans meðferð
eða lifnaði því hann reyndi hann vera bæði vitran og góðviljaðan til allra
nauðsynlegra hluta og biskupslegra þarfinda og það bauð hann hans undirmönnum í
krafti guðlegrar hlýðni að þeir tækju við honum vel og sæmilega og sæmdu hann
sem sinn föður og forstjóra og heyrðu hans kenningar. Það vottaði og Magnús
kóngur í sínu bréfi að honum var þessi sami Árni kunnugur að góðum hlutum og því
bað hann og bauð öllum sínum þegnum en hans undirmönnum á Íslandi að þeir tækju
hann vel og sæmilega og virtu hann og tignuðu í öllum þeim hlutum sem til heyra
kristilegri hlýðni, heilagri kirkju til sæmdar svo sem andlegum föður. Eftir það
er Árni biskup hefur skilist við virðuglegan herra Jón erkibiskup in divisione
apostolorum sigldu þeir skipi sínu á Eyjafjörð þvottdaginn eftir assumptionem
beatae virginis og litlu síðar fundust þeir herra Jörundur biskup og fékk Árni
biskup honum þau bréf sem erkibiskup sendi honum. Stefndi hann þá saman fólki og
voru þar frammi höfð erindi erkibiskups og þær siðbætur sem hann hafði þeim
boðið. Eftir það riðu þeir báðir samt suður um Kjöl og komu í Skálaholt in
decollatione beati Iohannis. Stefndi Árni biskup þá fund við presta og bændur.
Lét hann upp lesa boðskap erkibiskups og stóðu þar þessir hlutir í að allir menn
knéfalli með upphaldandi höndum þann tíma í messunni er haldið er upp holdi og
blóði vors herra, og svo þá er borið er til sjúkra manna, svo og að engi maður
festi sér mey eða konu til eiginorðs áður en lýst væri í kirkjum þrem sinnum,
svo og að frillumenn skulu fyrirbjóðast að taka Krists líkama að páskum utan
þeir festi frillur sínar til eiginorðs eða skilji við þær fullkomlega, svo og að
allir staðir og tíundir skyldu gefast í biskups vald, svo og að enginn skyldi
byggja dautt fé á leigu. Tók alþýða manna vel þremur hinum fyrrum greinum en um
staðamál og okur var seinlega tekið. Síðan sendir hann þennan boðskap um allt
sitt biskupsdæmi. Tóku þeir honum er hann heyrðu síðar mjög sömu leið sem hinir
fyrri. Á þessu sama hausti og öndverðum vetri fór Árni biskup víða um
Sunnlendingafjórðung. Var honum játað hinum minnum kirkjum en þeir sem hinar
ríkari kirkjur héldu voru mjög fastir fyrir. Oddastaður var þá kallaður kaupa
land af þeim er hann héldu og vildu þeir einskis máls á ljá né grein á gera hvað
kirkja ætti og fór herra biskup heim við svo búið og var heima þann vetur. Eftir
þennan vetur liðinn kemur vorið og hafði Árni biskup hönd á Oddastaðarmáli. Lét
hann þá raunarstefnu stefna til þess hvort Oddastaður væri kirkjueign og er að
þingi kom reið hann til þings og krafði dóms um þetta mál. Var þá dæmt að
Oddastaður var kirkjueign. Og svo þar með slíkar eignir sem henni bárust. Á því
sama þingi krafði biskup staðar í Hítardal. Þar hafði klaustur verið. Ketill
Loftsson er þar bjó vildi hann ei upp gefa. Biskup bjóst þá til að bannsetja
hann þá þegar á þinginu. Og er fyrrnefndur Ketill sá að það mundi ei fyrirfarast
jáði hann að greiða af hendi staðarins fé að sinni þeim sem biskup vildi en
kallaði það þó ekki rétt. Skaut hann og margir aðrir sínu máli á kóngs dóm en
biskup jáði því ef hann yrði samþykkur erkibiskupi en ella sagðist hann einum
saman erkibiskupsdómi hlíta mundu yfir þetta mál. Að ákveðnum tíma sendi biskup
Ólaf ábóta og Runólf ábóta og Þorgrím prest Magnússon til viðtöku staðarins fjár
en þeir komu aftur með þeirri sögn að ekki var laus staðurinn eftir því sem
ætlað var. Fyrir þetta fjárhald bannsetti Árni biskup Ketil eftir ráði lærðra
manna sinna in translatione sancti Thorlaci episcopi Schalholtensis. Þetta sumar
reið herra Árni biskup fyrir norðan Sólheimajökul og rak biskupslegt embætti um
Austfirðingafjórðung og eftir tilskipan herra Jóns erkibiskups hóf hann tilkall
á alla staði þá sem áður héldu þess kyns eignir. Fékk hann vald yfir flestum
stöðum utan Þvottá og Hallormsstöðum. Gengu því Austfirðingar léttlegar að þessu
að hinn sæli Þorlákur með ráði herra Eysteins erkibiskups hóf það sama tilkall á
Svínafelli til Sigurðar Ormssonar og hann jáði biskupi þeirri kirkjueign. Voru
og eftir þessu dæmi velflestir staðir í hans vald gefnir í
Austfirðingafjórðungi. En eftir kirkjuvígslu og messu skipaði biskup Sigurði
staðinn í lén og af þessu tiltæki biskups hófst sá vandi að höfðingjar í
Austfjörðum skipuðu staði biskupa allt til Árna biskups. En af því hann tók öll
kirknaforráð af hverjum sem áður höfðu undir sig voru margir tregir til að segja
sér af hendi það áhald sem þeir þóttust áður eiga. Um haustið snýr biskup heim í
Skálholt. Tók hann þá einkanlega að bera alla önn fyrir staðinn og hans eign.
Var þá í burtu Jón Skúmsson er lengi hafði þar ræðismaður verið. Staðurinn var
þá mjög af sér kominn sakir húsa en kirkja hrörnuð mjög að þökum. Nú því að
biskup var áhugamaður mikill og stórmenni í lund og veitti mörgum mikið gott og
varð því stórt í að ráða var þá til bús og staðar ger ei minni skuld en til þrjú
hundruð hundraða. Varð sú skuld annarra fjölskylda seint algoldin. Herra Árni
biskup hafði oftlega fjölmennar veislur heima á staðnum og fóru þær með öllu
kappi og stórmennsku því hans hugur var gjarn stórt af öðrum þiggja og svo harla
gjarn stórt öðrum að veita. Fyrir slíka hluti og aðra því um líka varð hann
stórlega frægur og mjög sóttur af alþýðu. Hann sat oftlega yfir málum manna og
þótt hann hefði ei veraldlegt vald sem hinn heilagi Ambrósíus biskup hafði á
sínum dögum vildi þó hver hann til síns máls kalla meðan menn voru sjálfráðandi
fyrir kónglegum valdsmönnum og þóttu þann tíma þau mál flestum mönnum best komin
er hann sá yfir. Fékk hann af slíku mikið kalls og annsemd og þar fjárkostnað
með. Mörgum mönnum sýndist hann oftar heldur halla gerðum á klerka en óvini
sína. Virtu menn þá fyrstu sök til þess að hann vildi ei láta þá vanrefsaða vera
sem hann átti yfir að dæma. Sú önnur að hann mætti fyrir það djarflega heimta
réttindi fyrir sig eða sína vini í þeim hlutum sem aðrir þeim svara áttu í þeim
málum sem hann átti ei yfir að dæma. En sú hin þriðja að hann gerði sér vini af
óvinum í því er hann hélt þeirra hluta langt fram þó vinir hans væru í móti sem
forðum gerði Jón Loftsson og endurtryggði þá óvinina með sæmdum eða fégjöfum. En
það sem hann sýndist klerka harðlega dæma ef þeir gerðu leikmönnum aflaga var
með fyrri nefndum þrem sökum sú hin fjórða grein að honum þótti ill þeirra föll.
Fyrir því kostgæfði hann af þeim að venja öll ókynni svo að hvergi væri heilagri
guðs kristni ósæmd að þeim. Mörgu sinni bar svo til ef þeir gengu glaðlega við
hann að borði skipaði hann þeim fésamar vistir eða veitti aðrar hjálpir svo þeir
máttu vel við sín málalok una. Herra Árni biskup breytti og margri skipan hinna
fyrri biskupa til miskunnsemdar. Hann skipaði að þau börn sem ei fengu skírn
skyldi grafa utan við kirkjugarð en áður voru þau grafin fjærri vígðum stöðum
sem sekir menn og kölluðu fáfróðir menn þau útburði. Veitti það og mörgu sinni
að í þeim stöðum sem þau voru grafin fengu menn fyrir sakir eiginlegrar ótrúar
og andskotans umsátar ýmislegar sóttir eða undursamlegar sjónir og margs konar
mein sinna fylgjara. En síðan virðuglegur faðir herra Árni biskup eyddi þessari
villu fengu menn í þeim stöðum sem þau voru síðan jörðuð ekki mein af þessari
fjandans umsát. Fann og fyrrnefndur herra Árni biskup dýrðarfullt dæmi hins
mikla Ágústínuss til þessarar skipanar, þess er heldur kveðst vilja vera sem
þessi börn en ei vera. Það taka svo vísir menn að hann vildi heldur eiga þeirra
heimvon. Það var og siðvani og skipan hinna fyrri biskupa að lík þeirra manna
sem utan kirkju stóðu fyrir vanhagi sína og á þann tíma sem þeir liðu úr líkama
og stóð þessi skrift á að lík þeirra skyldi ei í kirkju bera en grafa þó í
kirkjugarði. En hann skipaði að hvers þess manns lík sem að kirkju ætti leg og í
sætt var við kirkjuna skyldi í kirkju bera. Það var og siðvani að þær konur sem
á sæng önduðust skyldi grafa í kirkjugarði og bera ei lík þeirra í kirkju en
hann skipaði að lík hverrar þeirrar konu er í sætt væri við kirkjuna þó að af
sængarrekkju andaðist skyldi í kirkju bera. Skyldi kona ganga með logandi kerti
fyrir líkum þeirra kvenna er í sjúknaði höfðu með bóndum sínum börn alið en
fyrir allra annarra líkum með öngvu kerti. Hann skipaði og í þeim sjúknaði sem
þær áttu börn að fæða að þær skyldu vitja skrifta, husla og ólea ef þær væru
banvænar þegar þær væru í sætt við heilaga kirkju en áður var þvert í móti þessu
af biskupum boðið. Um vorið eftir þennan vetur fóru menn á millum Árna biskups
og Ketils Loftssonar þess er hélt Hítardalsstað og um síðir komu þeir saman. Sór
þessi sami Ketill sér af hendi staðinn og hann skyldi hann aldrei kalla sína
eign né sinna erfingja nema Jón erkibiskup eða Magnús kóngur dæmdu honum. Hann
sór og að greiða staðinn af hendi á næstum fardögum og alla hans eign og að bæta
það sem hann hefði brotið í óhlýðni og rangindum við heilaga kirkju og biskup
sinn eftir hans dómi og þeirra lærðra manna sem hann vildi til kalla með sér og
að halda aldrei stað móti biskupi sínum ef hann hefði rétt að mæla. Tók þá
Þorgrímur prestur Magnússon sá er áður hafði þegið staðinn canonice við honum og
allri hans eign á næstum fardögum sem áður var skilt. Árni biskup hélt þá enn
áfram Oddastaðarmáli en þeir bræður synir Steinvarar sem fyrr eru nefndir
kölluðu staðinn móðurarf sinn. Þessi Steinvör, fyrrnefnd móðir þeirra, keypti
hann með miklu fé að Birni Sæmundarsyni og Sæmundi Haraldssyni utan biskups
ráðs. Síðan keypti Sighvatur hann að móður sinni hálfan og þóttist hann fyrir
því meira í eiga en þeir Loftur og Sturla bræður hans. Nú því að fyrrnefndum
Árna biskupi þótti mikið fyrir að fella stórmæli á þá bræður, ef nokkur mætti
annar útvegur til finnast sá er heilög kirkja mætti fá sína sæmd, gerðu þeir
samning á með sér að herra Árni biskup skyldi þola að þessir sömu bræður ættu
búnað á stað og hafa þar góðan smið til kirkjuuppgerðar og fá honum efni til
þeirrar smíðar en ef nokkur tálmaði smiðinn skyldi herra Runólfur ábóti og
Þorsteinn Halldórsson er þá bjó að Hvoli og átti Ingigerði Filippusdóttur kveða
á hvað fyrir skyldi koma. Þeir bræður skyldu og tregðalaust gefa upp staðinn og
halda öngri hans eign ef sá úrskurður kæmi að biskup ætti þeirra kirkju að ráða
og hennar fé af beggja hendi, kóngs og erkibiskups, og skyldi og svo standa sem
þeir gerðu þótt þeir dæmdu öðruvís. Steinvararsynir skyldu og gjalda fé með stað
nema þeir kóngur og erkibiskup kölluðu þá frjálsa þar af. Þeir skyldu og fé
þetta út greiða að sumri nema þeir fengju af sér prófað á næsta þingi löglega
með yfirsýn herra Árna biskups. Þeir bræður riðu heim og héldu það allt sem þeir
urðu ásáttir. Á þessu sumri sendi virðuglegur herra Magnús kóngur til Íslands
Þorvarð Þórarinsson og Indriða böggul hirðmann sinn, þar með Sturlu Þórðarson
með lögbók norræna og var þá eftir um sumarið játtað þingfararbálki og tveim
kapítulum úr erfðabálki um festarkonubörn og um arfleiðing og þegngildi um allt
land en ei fleira. Að gervum þessum samningi um Odda seinkuðu margir þeir sem
þvílík mál áttu að ganga að borði við biskup um þessar kirkjueignir sem þeir
héldu. Höfðu flestir þá vörn fyrir sér að herra Jóni erkibiskupi mundu ókunnug
kirknamál á Íslandi og sögðust ei trúa mundu að honum mundi sýnast að kalla þær
af þeim ef hann vissi að þeim sem þær gáfu að upphafi skyldu ævinleg forræði
þeirra undir sig og sína arfa en undan biskupum og lærðum mönnum. Hrafn Oddsson
er átti Þuríði dóttur Sturlu Sighvatssonar og þá bjó í Stafaholti stóð og mjög í
móti biskupi um kirknamálin. Honum hafði herra Magnús kóngur skipað hálft
Ísland. Hann sannaði fyrir almenningi að kóngurinn vildi ei samþykkja að bændur
væru sviptir þess kyns eignum og ei heldur að þeir væru saklausir bannsettir. En
biskup sagði að móti að það væri fals Hrafns en ekki kóngs orð og það voru frá
upphafi kirkjulögin að ei skyldu leikmenn heldur klerkar varðveita allar
kirknaeignir. En þótt ljótlegur kaupmáli og að réttindum ómátulegur væri á
þessum kirkjum gerður átti það að standa í honum sem nokkru var nýtt en hitt sem
fyrir öndverðu var ónýtt mátti öngva hefð gera né band og átti fyrir ekki að
haldast. Nú þótt að biskup flytti fram slíkar skynsemdir fékk hann ei lærðan
almúgann fyrir fortölum Hrafns. Ritaði herra Árni til Jóns erkibiskups og sagði
hvar kirkjumálum var komið og svo hvað þá hindraði og beiddist af honum
fulltings og að hann kenndi honum þær skynsemdir sem kirkjunnar óvinir og hans
yrðu fyrir að láta. Þetta sama ár er samningur var gerður við Steinvararsyni
ritaði og fyrrnefndur Árni biskup til virðuglegs herra Magnúsar kóngs þess er
hann trúði sannan og fullkominn vin kirkjunnar að með sínu kónglegu valdi byrgði
munn á þessum hennar óvinum og sínum mótstöðumönnum. En þá er herra Magnús
kóngur sá þessi bréf tók hann vel við hans málum en ritaði á móti sinni beiðslu
svo sem að henni þeginni vildi hann fulltingja herra biskupi að fá framkvæmd
síns vilja ef fyrir hans fullting fengi hann framkvæmd síns vilja. En sú var
herra kóngsins viljabeiðsla að herra biskup skyldi eggja menn á Íslandi að taka
við lögbók hans og sagði að honum var svo flutt að sakir burða, vígslu og
framkvæmdar mundi hann mestu áleiðis koma um þennan hlut við landsfólkið. Hann
tjáði og það fyrir honum að það væri biskupleg skylda að eggja fólk á þá hluti
sem þeim væri bæði í sæmd og uppreist, siðbót og nauðsyn. Kóngurinn ritaði og
hverninn hann tók beiðslu herra biskups að hann kallaði hann til sín með
fullkomnum blíðskap og sagðist bæði hann og aðra hina bestu menn hjá sér vildi
hafa og ráða um þennan vandahlut. Lét hann og fylgja þessu fagrar presentur,
silfurker gyllt utan og innan, ormstungur tvær, buðk af electuario gott við
frosti. Komu þessar til herra biskups annað sumar fyrir þing með fyrrnefndum
Indriða böggul og brást hann vel við kóngsins sendiboð og lagði á allan hug að
það fengi framkvæmd. Var og á þessu þingi lögtekin öll bók sú er kóngurinn hafði
utan sent nema erfðabálkur var ei lögtekinn nema tveir kapítular er hið fyrra
sumarið var játað. Nú því að Árni biskup bar jafnlega mikla annsemd fyrir því
hversu þetta mál mætti gagnsamlegan enda eiga sá hann ei annan líkara útveg en
leggja sjálfan sig í hættu að ei væri fyrir hans leti í salt lagið sök hins
krossfesta og réttindin undir fótum troðin. Víkst hann skjótlega undir kóngsins
sendiboð og siglir til Noregs þetta sumar. Fóru þá af Íslandi margir hinir
ríkari menn, Hrafn Oddsson, Þorvarður Þórarinsson, Sighvatur mágur hans með
umboði löglega teknu af bræðrum sínum Lofti og Sturlu til þess að svara og sækja
Oddamál og Einar Þorvaldsson er Vatnsfjarðarkirkju hélt fyrir Árna biskupi. Þá
sigldi og Þorsteinn Halldórsson, Ketill Loftsson, Brandur Andrésson og margir
aðrir. Það sumar tók og Sturla Þórðarson við lögsögn en áður hafði Þorleifur
hreimur. Þeim biskupi fórst vel og tóku Noreg og tók herra Magnús kóngur honum
með mikilli blíðu. Á þessu ári var vígður Gregoríus páfi X en áður hafði
páfalaust verið nær fimm vetur. Í þennan tíma var í páfans hirð síra Sighvatur
kórsbróðir af Niðarósi vin Árna biskups og fyrir hans bæn fékk þessi sami
Sighvatur af fyrrnefndum páfa Gregoríusi það privilegium undir innsigli Hermanns
er þá var poenitentiarius herra páfans að fyrrnefndur Árni biskup skyldi leysa
mega þrjá tigu þeirra mála sem áður hefði hann ei vald til eftir þeim hætti sem
það sama bréf vottar. Kom þessi sami síra Sighvatur á þessu ári aftur í Noreg
með þeim tíðindum að þessi páfi Gregoríus hefði eftir tvö ár stefnt öllum
erkibiskupum og ljóðbiskupum og þar með ýmislegrar tignar formönnum heilagrar
kristni, utan þeim sem fullkomin nauðsyn tálmaði, í þann stað sem Leontium
heitir til almennilegs þings, að allir þessir formenn skyldu komnir annan
kalendas maímánaðar að tala um lausn hins heilaga Jórsalalands og að kalla þær
þjóðir er Greciam byggðu aftur til almennilegrar trúar af þeirri þrætu sem þeir
höfðu í staðið. En því að fyrrnefndur Árni biskup sá sig ei mega peningum ná af
Íslandi svo að ei yrði hann of seinn til þessa fundar sótti hann á fund
virðuglegs Jóns erkibiskups að þessu og að mörgum öðrum sínum málum, þeim sem
áður eru sögð, og einkanlega um kirknamál á Íslandi þótt hann hefði það ritað í
móti þeim beiðslum þessa Árna biskups að hann skyldi svo fram fara sem hann hóf
upp. Og þegar Jón erkibiskup vissi hans girnd lét hann upp fyrir honum allan
sinn vilja svo og að hann bannaði leikmönnum lög að segja um kristinn rétt.
Gerðu þeir svo meðan þeir lifðu. Herra Jón erkibiskup hugleiddi þá lengd
ferðarinnar og fjölskyldi þá er herra Árni biskup varð fyrir fulla nauðsyn að
bera í þeim málum sem upp höfð voru á Íslandi en ei til enda færð. Gaf hann
honum leyfi að fá mann fyrir sig til nefnds þings í Leonis. Tók þá nefndur síra
Sighvatur þetta starf á sig og umboð með ráði herra Jóns erkibiskups að svara og
já öllum þeim málum sem Skálholtsbiskupi heyrðu á þessu þingi. Leysti hann það
umboð vel af hendi. Margir hlutir gerðust þar um Árna biskup í þessari ferð er
mikillar frásagnar væru verðir, frá sæmd þeirri er herra Magnús kóngur veitti
honum og hann reið þann vetur um miðföstuskeið úr Björgvin og austur í Sarpsborg
til móts við Valdimar Svíakóng og bræður hans. Á þeim vetri gaf Magnús kóngur
Eiríki syni sínum kóngsnafn í Björgvin en Hákoni hertogadóm. Nú því að herra
Árni biskup hefur kunngert herra Jóni erkibiskupi hvar komið var staðamálum á
Íslandi og þá voru til Noregs komnir formenn þeirra og beiddist hann ráðs og
fulltingis um þessi mál. Byrjaði erkibiskup ferð sína um sumarið til
Björgvinjar. Var þar fyrir Magnús kóngur og Árni biskup og fjöldi annarra
göfugra manna. Var þá settur stefnudagur þriðja kalendas Julii að Oddastaðarmál
skyldi rannsaka og dæmast af Jóni erkibiskupi. Magnús kóngur var beðinn að sitja
hjá dómi en hann bauð að fá mann til páfa, þann er vel kynni að flytja þetta mál
fyrir honum. Kóngurinn fékk þá Auðun er hestakorn er kallaður, hinn vaskasta
mann til landslaga, og annan herra Þóri son Hákonar er var erkibiskup fyrir Jón
erkibiskup, þann er vel kunni kirkjunnar lög að heyra af sinni hendi, að
Sighvatur væri ei ofsóttur. En sú var sök til þess hví um Oddastað var kært að
hann var frægstur af stöðum en mörg mál þóttu fullkomin hin minni þau er eina
leið vissu við ef úr væri skorið um hið meira. Á tilsettum degi þá er
virðuglegur herra Jón erkibiskup hafði til sín kallað þá menn sem honum líkaði
við þetta mál að hafa var fyrstur af þeim herra Árni biskup af Skálaholti er
hann skipaði til að vera sóknarmann á fyrrnefndan Sighvat Hálfdanarson og á
annan mann, Einar Vatnsfirðing. Sighvatur hélt Oddakirkju og átti að svara fyrir
bræður sína Loft og Sturlu. Einar hélt Vatnsfjarðarkirkju og átti fyrir hana
svörum að halda. Fyrrnefndur Árni biskup bar fram sínar kærslur með þessum
hætti: " Minn virðuglegur herra Jón erkibiskup, eg, Árni biskup, kæri fyrir guði
og yður upp á Sighvat Hálfdanarson að hann heldur og kallar sér kirkju hins
helga Nikulásar í Odda til forræðis og allra aftekna og bræðrum sínum. Nú fyrir
því að Sighvatur á hér svörum að halda fyrir báða bræður sína um þetta mál þá
beiðist eg að þér dæmið heilagri kirkju öll þau réttindi sem hún á að hafa en
mér og mínum eftirkomendum réttum allt vald og forsjá kirkjunnar slíkt sem
Skálholtsbiskupi heyrir eftir guðs lögum." Sighvatur hafði þessi svör fyrir sér
að móti: " Eg Sighvatur," segir hann," ætla það að það skilorð mætti standa sem
Sæmundur Sigfússon gerði fyrir Oddastað að hann skildi sér forræði og varðveislu
hans og sínum örfum ævinlega." En þá er þetta var fram borið sór prestur Árna
biskups fyrir hann upp á sál hans að biskup skal satt fram bera eftir sinni
samvisku og ei leyna sannindum þeim sem hann er spurður að þessu máli. Slíkt hið
sama sór Sighvatur upp á sína sál. Herra Árni biskup kærði og með þvílíku móti á
Einar Vatnsfirðing um Vatnsfjarðarkirkju og sama hætti sór hann sem Sighvatur
hafði áður svarið um Oddamál. Síðan var Sighvatur spurður hvort Oddastaður væri
kirkjueign kallaður. Hann kvaðst ekki mundu því að móti mæla og þó svo að
Oddaverjar skyldu varðveita. Sighvatur sagði og fyrir erkibiskupi að Steinvör
móðir hans keypti Oddastað að Birni Sæmundarsyni og Sæmundi Haraldssyni og síðan
tóku þeir Sighvatur og bræður hans í erfð eftir hana. Sighvatur játaði og að
hann á hér svörum að halda fyrir bræður sína og þeir hafi því samþykkt. Með sama
hætti beiddist Árni biskup af Jóni erkibiskupi að hann dæmdi honum slíkt vald
sem til Skálholtsbiskups heyrði yfir kirkju í Vatnsfirði undan Einari
Þorvaldssyni. En Einar segir að Þórður föðurfaðir hans lét gera kirkju í
Vatnsfirði og lét vígja með þeim máldaga að hann og hans réttir erfingjar hver
eftir annan skyldu eiga forræði fyrir og varðveislu. Árni biskup svaraði svo að
af því kallaði hann á um þessar kirkjur að honum sýnist að þeir megi þær ei
halda né eiga með réttindum og að erkibiskup bauð honum svo í skyldu og hlýðni
við guð og sig að hann rétti slíka hluti með valdi síns biskupslegs embættis með
öðrum þeim hlutum er umbóta eru þurfa á Íslandi í Skálaholtsbiskupsdæmi og hann
segist og svo hafa skilið jura að þau segja biskup eiga vald yfir kirkjunum og
öllum þeirra eignum en leikmenn eða svo lærðir menn mega þær með öngvu móti að
erfðum eignast og ei mega þar skildagar fyrir ganga, ei mega og kirkjurnar
kaupast né seljast við verði utan mikils sáluháska og því fær enginn sá
réttilega haldið þær né haft er svo kemst að. Herra erkibiskup tók svo til máls:
" Af slíkum skynsemdum að skilja sem nú hefur herra Árni biskup hér fram flutt
beiðir hann oss að vér dæmum af Sighvati og bræðrum hans svo og af Einari
Þorvaldssyni forræði og alla aftekju allra eigna þeirra kirkna sem fyrr voru
nefndar að ónýttum þeim vörnum svo að aldrei síðan eigi þeir og þeirra erfingjar
nokkuð tilkall kirknanna. Nú af því að heilagrar kirkju lög votta að ljótlegur
kaupmáli eða afréttindis ómátulegur má ekki band fullkomna með réttu og af því
að þetta mál er til vors dóms komið þá gerum vér þennan úrskurð í nafni föður og
sonar og heilags anda, að vald og skipan, forræði og varðveisla Oddastaðar og
Ólafskirkju í Vatnsfirði með öllu því sem þar liggur til, hvort sem það er tekið
eða ótekið, neytt eða óneytt nema það eitt sem til kirkju þarfinda hefur haft
verið, dæmum vér undir Árna biskup í Skálholti og hans löglega eftirkomendur
honum og þeim eilíflega fyrir að ráða, og fyrirbjóðum Sighvati og bræðrum hans
og svo þeirra örfum, Einari og hans örfum nokkurt ákall um þetta." Var þetta
gert í Björgvin þá er liðið var frá burð drottins vors tólf hundruð sjötíu og
þrír vetur á Jakobsvökuaftan. Síðan er virðuglegur herra Jón erkibiskup hafði
lokið á dómsorði um vald og varðveislu Oddastaðar þá bar Sighvatur þegar fram
sína kærslu fyrir herra erkibiskupi og sagði Sæmundur Jónsson hefði fengið sex
tigu hundraða vöru Páli biskupi þá er hann fór til vígslu með þeim hætti að
Sæmundur skyldi taka biskupstíundir af svo mörgum bæjum ákveðnum í nánd Oddastað
á hverjum tólf mánuðum. Skyldi þetta vera leigur af þessari vöru sem herra
biskup hafði við tekið þar til er sex tigir hundraða væru greiddir í öðru lagi
af Skálholtsstað Sæmundi eða hans örfum. Kallar Sighvatur það til marks að
Sæmundur og hans arfar höfðu æ tekið á hverju ári svo miklar biskupstíundir af
sömum bæjum sem fyrr var sagt þar til er Árni biskup tók þær af Oddaverjum. Árni
biskup svarar að ei kunni hann í móti að mæla að þetta hefði svo farið sem
Sighvatur flutti en sagðist ei vita hvort ættmenn Sæmundar höfðu fyrir þessa eða
einhverja aðra grein haft og sér kallað biskupstíundir þessar. Þorvarður
Þórarinsson leitaði þá að sanna sögu þessa með Sighvati mági sínum. Herra
erkibiskup spurði þá Sighvat hversu mörg ár þessi Sæmundur og hans arfar höfðu
tekið biskupstíundir þessar. En þó Sighvatur vissi það ei fannst skjótt að síðan
Páll biskup fór til vígslu voru liðnir nær átta tigir vetra. Nú með því
hvorutveggi höfðu flutt um þetta slíkt sem vildu og Sighvatur beðist dóms af
herra Jóni erkibiskupi um þetta mál þá sagði erkibiskup það vera sinn dóm að með
því Sæmundur og hans arfar höfðu tekið sex tigu hundraða vöru á hverju ári af
biskupstíundum þá höfðu þeir skuld sína á tíu árum en það er þeir höfðu meira
tekið þar af það eigi þeir aftur að gjalda stólnum í Skálholti en það verða vel
þrjú hundruð hundraða vöru. Nú að svo luktu máli þessu og teknu ráði af herra
Jóni erkibiskupi þá segir svo Árni biskup að hann gaf alla þessa skuld fyrir
sína hönd og staðarins í Skálaholti öllum þeim mönnum sem þessu máli áttu að
svara nema nokkrir af þeim gerðust óverðugir þessarar uppgjafar í mótgangi eða
óhlýðni við sinn biskup og heilaga kirkju. Eftir þennan atburð lögðu allir
mótstöðumenn kirkjunnar niður það sem þeir þóttust eiga á að halda og létu af
sér að kalla kirkjur hvort sem þeir höfðu þær áður með verði keypt eða í erfð
tekið. Þessir menn önduðust íslenskir þennan vetur: Þorsteinn Halldórsson,
Brandur Andrésson, Ketill Loftsson en á Íslandi Vilhjálmur prestur Sæmundarson
og Ketill prestur Þorláksson. Þetta sumar fór herra Árni biskup til Íslands með
mikilli blíðu við hvorntveggja höfðingjann, kóng og erkibiskup. Þetta sumar komu
þeir til Íslands Hrafn Oddsson, Þorvarður Þórarinsson og með flutningi herra
biskups og þeirra fyrrnefndra valdsmanna var um þetta haust játað norrænum
erfðabálki að Marteinsmessu. Kom herra biskup þá heim til stóls síns. Varð fólk
honum stórlega fegið. Tók hann þá enn á nýja leik að styrkja guðs kristni í
mörgum heilsusamlegum kenningum. Litlu eftir messudaginn hóf biskup heimanför
sína til Borgarfjarðar og tók veislu í Reykjaholti. Þar bjó þá Egill
Sölmundarson. Hann hafði fyrir búi sínu Þórunni dóttur Garða-Einars og fengið
til eiginkonu að frænda ráði. En því að Egill var súbdjákni að vígslu og hann
hafði þessa konu fengið í óleyfi herra Sigvarðar biskups mislíkaði herra Árna
biskupi þeirra samband og taldi mjög á þau bæði og neyddi drjúgum til skilnaðar
með hótum stórmæla og banns. Nú því að sakir forns landssiðar, ætternis og ástar
og þess er þau voru áður börnum bundin svo framarlega að þau áttu tvo sonu,
Snorra og Jón, er kallaður var eftir Jóni murta Snorrasyni, og dætur þrjár,
Ingibjörg og Hallbera er Kolbeinn jarli átti og Guðný er gift var Finnbirni syni
Sigurðar í Hvammi í Vatnsdal, gekk Egill tregt að borði um þetta mál. En því að
herra Árni biskup þrengdi fast bæði með valdi og skynsemdum tók fyrrnefndur
Egill þann kost að sverja eftir boði Árna biskups þessa sömu Þórunni sér af
hendi með þeim eiðstaf sem í kirkjulögum er skipaður. Var sú Þórunn gift öðrum
manni þeim er Sigmundur hét og var son Ögmundar sonar Digur-Helga er bjó í
Kirkjubæ. Tók þá herra biskup í sætt þau bæði og skriftaði eftir því sem honum
líkaði. Átt hafði Egill fyrri við þeirri konu er Guðný hét, er stjarna var
kölluð, Valgerði og Steinunni og Þórarin prest er kallaður var kaggi. Nokkru
síðar fylgdi Egill Þórunni Valgarðsdóttur og voru þeirra börn Þórður lögmaður,
Andrés, Helgi, Gyða og Álfheiður. Eftir lyktað mál þeirra biskups og Egils sneri
hann ferð sinni ofan til Bæjar og reið með honum margt fólk. Á þeim degi varð sá
atburður að sá maður er Marteinn hét og var Ívarsson og ráðamaður var lengi á
Helgafelli með herra Ólafi ábóta Hjörleifssyni reið á aðra hönd herra Árna
biskupi og stórlega nær honum. En er þeir voru komnir fram um bæinn í Kálfanesi
hjó voveiflega með mikilli öxi til þessa manns, Marteins, sá maður er Guðlaugur
hét og var Tannason. Kom höggið á handlegginn nær öxlinni og varð mikill
áverkinn svo að blóð það sem af undinni sprændi hljóp stórlega mjög á klæði Árna
biskups. En sú var sök millum Marteins og Guðlaugs að Marteinn hafði í
vopnaskipti vegið í Dölum Tanna föður Guðlaugs en í hefnd hans var þegar veginn
Páll bróðir Marteins ei fyrir aðra sök en hann skaut undir fyrrnefndan bróður
sinn skjótara hesti en þeim sem áður reið hann og kom honum svo undan bana en
flýði ei sjálfur sem hann ætti ei um að vera. Málin voru í dóm lagið og féllust
vígin í faðma. Enn því að þessi sami Guðlaugur var þá barn að aldri og ekki að
spurður að sættum þóttist hann missa föðurbóta við Martein. Herra biskup varð af
tveimur sökum framast reiður þessum sama Guðlaugi. Var sú hin fyrri að hann
þóttist að fjölhöggi hafður nálega og mikil von á að á hann mundi komið hafa
höggið ef af honum Marteini hefði stokkið þar sem drjúgum lágu saman axlir
þeirra. En sú önnur að honum þótti fyrir sína návist hafa tekið verið frekt til
óhappsins því að Marteinn hafði ei varast umsátir. Hann kallaði og Martein
sýknan þar sem áður var dæmt málið og veittar tryggðir. En Guðlaugur mat lítils
þykkju biskups um þetta því að hann hafði á sér stórar skriftir um stund og
stórmæli Árna biskups þar til er hann gekk til sættar við hann bæði fyrir þann
ósóma er biskupi þótti til sín ger og þann áverka er Marteinn fékk af honum.
Voru mál þeirra dæmd á alþingi en þó stóð Guðlaugur undir skriftum hörðum um
stundar sakir. Hafði hann og tveim sinnum öðrum leitað mein að gera Marteini. En
um síðir líknaði herra biskup Guðlaugi fyrir bæn herra Þórðar Hallssonar á
Möðruvöllum og tók af honum sína óblíðu. Marteini varð langt mein að sárinu og
varð þó alheill um síðir. Herra biskup fór þaðan út í Melasveit og skipaði þeim
hlutum sem honum þótti nauðsynjar til standa. Eftir það sneri hann til Nesjanna
og svo heim á leið. Þetta haust sigldi herra biskup Jörundur. Þaðan sneri Árni
biskup suður um heiði og var heima í Skálholti þann vetur og var sá hinn fimmti
hans biskupsdóms. Um vorið reið herra Árni biskup austur um ár og setti þann
prest í Odda er Grímur hét og var son Hólmsteins bróður Þorgeirs í Holti og Jóns
er átti Herdísi dóttur Jóns Örnólfssonar. Móðir Gríms var Guðrún dóttir Orms
Breiðbælings Jónssonar. Hafði þann stað áður haldið Sighvatur Hálfdanarson með
bræðrum sínum sem fyrr er getið en þars hann væri í fyrstu hinn gildasti af
mótstöðumönnum biskups tókst brátt með þeim hinn mesti blíðskapur sá er lengi
hélst. Fór hann þá í Skipaholt þar sem Árni Jónsson bjó áður fyrri, mágur hans.
Og á þessum vetri setti hann fullkomlega kristindómsbálk saman með ráði Jóns
erkibiskups er hann lét síðan fram halda eftir því sem sagt mun verða. Má sá
hver er forvitnar hvílíkur hann er, lesa svo sem í honum stendur skrifað orð
fyrir orð. Um vorið eftir þennan vetur fór af Noregi ad curiam virðuglegur herra
Jón erkibiskup og Askatín Björgvinjarbiskup, Andrés biskup af Osló og sóttu það
generale concilium sem um vorið var haldið í Leone þriðja kalendas maímánaðar og
komu aftur á sama ári með þeim boðskap páfans Gregoríusar og skipan þessa þings
að allir klerkar skyldu um næstu sex ár leggja tíundir af öllum rentum sínum. En
það sama statutum kom hingað um sumarið eftir með bréfum virðuglegs herra Jóns
erkibiskups sem vottaði með hverjum hætti vorir biskupar skyldu þessu efni fram
halda á voru landi við klerka og almúgann og herra Jörundur biskup fór með sem
enn mun sagt verða. Á þessu sama ári urðu þau tíðindi á fyrrgreindu þingi in
Leontia að Graeci hurfu aftur til almennilegrar kristni af þeirri þrætu sem þeir
höfðu haldið um stundar sakir með ráðum og röksemdum Gregoríusar páfa. Þá sendi
og Filippus Frakkakóngur Magnúsi kóngi part af krúnu vors herra Jesú krists. Þá
var og Eðvarður Englakóngur krossaður til Jórsalaferðar og margir aðrir dýrlegir
höfðingjar. Þá andaðist Jakob erkibiskup í Danmörk. Magnús kóngur lét efna til
kirkjugerðar í grasgarði sínum í Björgvin. Valdimar Svíakóngur flýði í Noreg
fyrir bræðrum sínum, hertoga Magnúsi og júngherra Eiríki og þá er hann kom aftur
í Svíaríki varð hann fanginn og gaf upp krúnuna og komst eftir það á flótta í
Kóngahellu. Þá varð í Þrándheimi svo stórt hagl að hinir stærstu haglsteinar
stóðu fimmtán aura. Þá brann bær í Túnsbergi. Þetta sumar reið virðuglegur herra
Árni biskup til alþingis og með hans flutningi var lögtekinn hinn nýi
kristindómsbálkur utan fá kapítula þá sem menn vildu ei samþykkja fyrr um en
herra Magnús konungur og Jón erkibiskup gerðu það statt hversu þau skyldu standa
svo sem þeir voru beðnir af almúganum. Á þessu sumri kom út Jörundur Hólabiskup
og svo statutum concilii generalis það sem fyrr var af sagt. En þegar Árni
biskup sá bréf páfans og Jóns erkibiskups fór hann um allt landið og þingaði til
þessa máls og predikaði fyrir fólki og eggjaði menn að láta krossast til
Jórsalaferðar, birtandi fyrir mönnum þær aflausnir sem herra páfinn hafði gefið
þeim sem með sínum líkama og af sínum kosti færu til Jórsala og berðust ef
þarfir gerðust til frelsis því helga landi sem sjálfur guðs son tignaði með
sínum dreyra að þeir skyldu fá fullkomna aflausn og líkn allra þeirra synda sem
þeir hefðu játað með viðkomning hjartans, með aukning verðleiks og ávexti eilífs
verkkaups í himinríki, svo og að páfinn tók alla krossaða menn undir sitt vald
og vernd Péturs postula og sjálfs síns og öll þeirra skuldahjón og allra þeirra
eignir, skipandi biskupana um alla kristni verndarmenn þessum mönnum til allra
réttra mála þeirra sem þeir ættu við aðra menn að skipta, hvern í sínum
biskupsdómi, og það með að krossaðir menn skyldu eignast öll þau einkamál og
allar þær réttarbætur sem standa í almennilegu afgiftarbréfi þeirra manna sem
krossins heit fylla. Skipuðust og margir menn vel við hans kenningar og tóku
nýnefndan kross á sín klæði. Sumir lögðu peninga fram. Gaf og herra Árni biskup
sitt bréf með innsigli til sanns vitnisburðar öllum þeim sem hann lagði krossinn
á eftir tilskipan herra páfans. En um tíundargerð af kirknafjám skipaði hann svo
til að þar sem menn tækju einnar persone verð á tólf mánuðum betur en til sex
marka brenndra skyldi greiðast af hinn tíundi hlutur til frelsis helgu
Jórsalalandi um sex ár að engum kostnaði af töldum. Hann skipaði og að hver
prestur sá sem messusöng hefði skyldi til þessarar ferðar leggja eyri vaðmáls á
hverju þessara sex ára er tíundin stóð yfir. Hann þá og það af bóndum að hver sá
sem þingfararkaupi gegndi gæfi hinum helga krossi alin vaðmáls á hverjum vetri
af þessum sex. Skyldu saman teljast sex bændur í hverjum stað svo að fyrsta ár
lyki einn af þeim fyrir alla þá en annar annað ár, hinn þriðji hið þriðja til
þess er liðin væru sex ár. Hann lét og presta syngja dag í viku með tilskipuðu
officio af páfanum messu fyrir þeim ófriði og bað kalla þar fólk til álögulaust
að offra hverjum eftir því sem guð kenndi honum. Varð þetta offur allt saman
stórlega mikið. Hann skipaði og hina skilríkustu menn hvervetna að taka þetta fé
saman svo að það kom allt vel til skila eftir hans skipan. Hann valdi og hinar
vísustu persónur af prestum sínum að predika kross með sínu bréfi og að eggja
fólkið á nýgreindar miskunnargjafir almáttigs guðs drottins vors. Á þessu sama
ári gifti herra Árni biskup Guðnýju dóttur Helga Loftssonar og Ásbjargar systur
sinnar Þórði Hallssyni af Möðruvöllum í Eyjafirði og var veislan heima í
Skálaholti að áliðnu sumri. En þar af sannast að segja að hverjum sínkum manni
mundi það vera mjög minnilegt torræki ef hann lét svo sína peninga tærða sem þar
tærðu þessir frjálsir menn sinn kost er efnið fengu til þessarar samdrykkju. Því
að allt fór saman að boðsmenn voru margir og mikillar frægðar, mikil húsakynni
og mikilmannlega innan búin og innleiðslan stórmannleg, vistaföngin valin,
drykkurinn dýr, útleiðslan ágæt af beggja hendi. Þenna vetur var herra Árni
biskup heima í Skálaholti. En því að sjálfur guð sýnir þá einkanlega sína elsku
við sína sonu er hann leggur á þá sprota sinnar ráðningar lagðist Árni biskup að
vilja þess er sína menn vill hirta með margföldum mótfellum í sjúknað á
jólaföstu og sjá sótt þrengdi honum svo mjög að hann lá í rekkju mikinn hlut
föstunnar. Og um síðir þótti vinum hans og sjálfum honum það ráð að hann stefndi
til sín þeim frændum sínum sem ná mætti og þeim öðrum mönnum sem hann vildi til
ráðagerðar þangað kalla. Og er þeir komu þar gerði hann svo sem sannur vinur
laganna löglegt testamentum það sem enn er varðveitt heima þar á staðnum. Og
annan aftan þá er menn komu þar fákátir að rekkju hans mælti hann við prest sinn
þann er Hallur hét og var ritari hans: " Hversu þykir yður sem skipist sóttarfar
mitt?" Hann svaraði svo sem einn fyrir alla: " Herra," sagði hann," nú sýnist
oss sól vor að setri komin." Herra biskup hugleiddi orð hans og skildi til hvers
hann mælti og til hvers koma mundi og sá alla hrygga þá sem hjá voru. Þá mælti
biskup svo: " Nú hið fyrsta sinn sé eg að þér elskið mig." Þar næst lét hann
ólea sig til lykta og beið öruggur guðlegrar tilskapanar. En því að faðir allrar
réttrar miskunnsemdar sá þenna mann nauðsynlegan sínu fólki að bera starf og
mæðu fyrir það tók hann af honum þunga þessarar sóttar og veitti að móti fagnað
langrar heilsu að fagnaðardegi hins signaða burðar síns sæta sonar og urðu þá
biskups ástvinir stórlega fegnir og margir aðrir. Að liðnum þessum jólum var
herra Árni biskup að stóli sínum til vors. Þann vetur urðu þau tíðindi að
Gregoríus páfi andaðist fjórða idus Januarii og kallar alþýða hann helgan. Þá
var kosinn Innocentíus quintus in festo sancte Agnetis og litlu síðar vígður.
Hann var fyrstur páfi af predikarahúsi og lifði eigi allt til Jónsvöku. Þá var
tekinn til páfa Octinbonus cardinalis, rómverskur og ágætur og kallaður Adríanus
quartus. Hann söng enga messu því að hann varð eigi vígður til prests en hann
andaðist fyrir vígsludaga milli Maríumessna. Þá var tekinn til páfa meistari
Pétur hispanus cardinalis á drottinsdag fyrir krossmessu og kallaður Jóhannes
vicesimusprimus. Þenna vetur var ófriður milli Danakonungs og Svía. Valdimar
Birgisson Svíakonungur kom til Björgvinjar á fund Magnúss konungs. Um sumarið
eftir var fundur þeirra Magnúss Noregskonungs og Magnúss Birgissonar er Svíar
höfðu þá til konungs tekið. Sá fundur var í Gautelfi við Hörsaberg og leitað um
sættir milli þeirra bræðra Valdimars og Magnúss og vannst ekki að í því sinni.
Magnús konungur gaf í Túnsbergi jarlsnafn Magnúsi jarlssyni af Orkneyjum. Þá
andaðist Þorgils Stafangursbiskup. Á þessu hausti er um liðið var komu til
Magnúss konungs bréf biskupanna og sýslumanna og handgenginna manna á Íslandi og
þar með almúgsins að menn höfðu lögleiddan eftir boði biskupanna og tilskipan
herra Jóns erkibiskups nýjan kristindómsbálk og var þetta bréf með allra þeirra
innsiglum og þó með þeirri grein að þeir vildu honum eigi meir fram halda en
hann stæði til þess er konungur og erkibiskup vildu annan skipa eða þessum
breyta þar sem þeim líkaði. Og jafnfram þessi frétt kom fyrir konunginn sú sögn
að biskupar bönnuðu heimamönnum sínum að greiða skatta eða þingfararkaup, svo og
að biskupar legðu á menn nýja tolla eða pyndingar, svo sem um matgjafir þeirra
vatnföstunátta er menn föstuðu á sumar að boði Árna biskups en fyrrum á vetur.
Var þá eigi framar gefið en fyrir þau fulltíða hjón sem bóndi fæddi tvö misseri.
Voru og þeir illgjarnir menn sem biskupum ámæltu fyrir það er þeir lögðu fé á
menn fyrir það að gefa til frelsis Jórsalalandi tíund af kirknaeignum eða báðu
almenning leggja þar til sínar ölmusur, slíkar sem guð skyti hverjum í hug. En
þótt þessum misþykktarhárum væri kastað í augu skynsams höfðingja gerði hann sig
ekki bráðan fyrir þessar flutningar heldur skrifaði hann að móti þessum
flutningi með síra Aðalbrandi syni Helga Lambkárssonar og bað alþýðu fyrir sjá
við hvað menn mættu búa fyrr en samþykkja nokkurum öðrum lögum, hvort sem það
væri um kristinn rétt eða önnur lög, en þeim er hann skipaði þar til er hann
semdi við erkibiskup og aðra lærða menn hvað standa mætti. Sagði hann og þá
litla vináttu mundu móti taka er öðruvís gerðu. Lést hyggja þetta vera sitt
starf og erkibiskups en eigi annarra manna að skipa kristinn rétt í landi hans
eða önnur lög. Það lét hann og fylgja að hann hugði að þeim mundi gott hafa til
gengið sem gert höfðu. En að móti flutningi þeirra sem fyrir honum sönnuðu að
biskupar pyndu um rétt fram og móti fornum vanda ritaði hann svo að hann
fyrirbauð neinum leikmönnum að ganga undir neina pynding og eigi til einnar
vaðmálsalnar utan svo sem að fornu hefði verið og bauð þeim til sín að halda
fyrr en játa. En um viljanlegar ölmusur til Jórsalaferðar og hvervetna hvar sem
predikað verður eftir páfans boði kveðst hann því síður banna vilja að hann
sagði þann hvern sér betra þykja er kross tæki og legði svo sína muni til
Jórsalaferðar þótt menn gerðu það eigi fyrir skyldu sakir eða álaga. Svo greindi
hann um aðrar ölmusur að honum líkaði vel að hver gerði sjálfkrafi slíkt fyrir
sál sinni sem guðleg mildi kenndi honum. Hann kallaði og ráð að nýta þann punkt
sem þá stóð yfir og ganga undir þá eina nýjung sem hann gerði ráð fyrir. Voru
þessar konungsins tillögur annaðhvort fyrir það að hann vildi meðan Jórsalatíund
stæði yfir enga hluti óviljanlega inn láta leiða svo að þaðan af mætti það
skyldu kalla að ganga fyrrum undir en þeir sættust fyrir hönd lærdómsins og alls
ríkisins. Þessi misseri sat Árni biskup um kyrrt fram um þing. Síðan fór hann í
sýslu sína til Austfjarða. Á þessu sumri fékk Sigurður seltjörn Sighvatsson
auðga og Vilborgar dóttur Þorgeirs í Holti undir Eyjafjöllum Valgerðar systur
Þórðar bónda Hallssonar og var boðið á Möðruvöllum. Kom þar til mart stórmenni:
Herra Jörundur biskup, Hrafn Oddsson og Jón lögmaður. Þangað fór og herra Árni
biskup austan úr fjörðum. Þar var og Runólfur ábóti af Viðey, Eyjólfur ábóti frá
Þverá og fjöldi annarra manna. Var veislan nær viku eftir Bartólómeusmessu og
veitt með hinu mesta kappi. Til þessarar veislu kom þá sunnan af Eyrum síra
Aðalbrandur prestur með boðskap herra Magnúss konungs, þann sem fyrr var af
sagt, og litu þeir formennirnir á hann allir samt. Var það þá talað í glensi að
Þangbrandur væri kominn annað sinn að kristna Ísland. Þar kom og boðskapur herra
Jóns erkibiskups í hverjum orðum er hann eggjaði biskupana að halda fram rétti
kirkjunnar sem framast væru föng á. Fleiri hluti hafði Magnús konungur skipað um
stjórn ríkisins á Íslandi og fylgdi því bréfi hin mestu sæmdarmál til hans nú
sem fyrrum. Herra Árni biskup ritaði þegar að móti öllum þessum konungsbréfum
með líkum efnum og í almenningsbréfi stóðu hið fyrra sumar og það með að hann
hafði lögleiddan kristindómsbálk þann sem hann lét fram bera og sendi til Noregs
undir skoðan konungs og erkibiskups og umbótar. Fóru þessi bréf þegar fyrir
norðan land í skip og svo þau er andsvöruðu erkibiskups boðskap. Sneri Árni
biskup síðan í sýslu sína til Austfjarða og heim um haustið. Var síra
Aðalbrandur með honum vel metinn þann vetur. Þessa vetur síðan er Árni biskup
kom út hafði Þorvarður Þórarinsson sýslu fyrir sunnan heiðar og sat hinn fyrsta
vetur í Odda. Þaðan fór hann til Keldna og var þar til þess er hann ætlaði að
sigla í Vestmannaeyjum. Knörr sá hinn mikli er þeir voru á varð afturreka. Varð
nokkurt fjártjón en allir menn héldust. Það sumar andaðist sá maður úr skipinu
er Eyjólfur hét sonur Þórðar í Langaholti. Hann hafði verið í mötuneyti með þeim
mönnum er annar hét Ólafur sonur Halldórs langs er þá bjó í Húsagarði en annar
hét Þórður og var kallaður kuggur son Ásmundar er búið hafði á þeim bæ í
Vestmannaeyjum er nú er kenndur við konu hans Vilborgu móður Þórðar því að hún
lifði honum lengur. Þórður í Langaholti þóttist missa peninga þeirra sem hann
hugsaði á hendur mötunautum sonar síns til eftirleitanar. Þetta mál fékk hann á
hendur Þorvarði bónda til sóknar. Hann bar það á Ólaf en Ólafur synjaði alls
nema matskála nokkurra þeirra sem þeir hefðu haft á borði. Það eitt kvaðst hann
ei til skiptis borið hafa. Þorvarður ætlaði honum ei annað en heimta með frekju
frásögn þeirra hluta. Ólafur sótti Árna biskup að málinu en því að hann hafði
séna bók spámannsins þess er svo mælir: " Leitið þér lagadóms, hjálpið þeim sem
þrengdur er," hugleiddi hann að þessi maður mundi ofsóttur verða ef ei hylpi
hann honum. Af því átti hann nokkrar stefnur við fyrrnefndan Þorvarð um þetta
mál. Honum eirði illa þar sem hann hafði miklar hugarhræringar þar er biskup
ógnaði honum sverði heilagrar kirkju ef hann léti ei Ólaf ná með eiðum að synja
þess er á hann er borið því að Þorvarður kallaði óskylt að eiðar komi fyrir sumt
en sumt væri við gengið. Biskup svarar að móti af heilögum decretalibus að ei
ætti fyrir viðgöngu lítils hlutar vítislaust að fyrir koma um allt það sem menn
vildu á hann bera svo að ei næði hann undanfærslum. Um síðir varð það með
biskups trausti að Ólafur skyldi eið vinna eftir landslögum fyrir málið og eftir
löglega biðstund gekk Ólafur til eiðs og sór. En þá er vottar hans skyldu sanna
eið hans eftir því sem þeir höfðu heitið honum og biluðu þeir allir, sigraðir
með fortölum eða ógnarmálum Þorvarðs, og kallaði hann Ólaf fallinn að máli.
Biskup segir að væri unninn með ógnarmálum og óeinurð þeirra sem áður höfðu
nýjátað eiðnum. Um síðir með góðra manna tillögu var málið í dóm lagið og dæmt.
En á þessari stundu töldu hvorugra vinir fyrir Þorvarði að ei þyrfti hér dóm á
að hafa annan en Ólafur væri sannur að sök og við gengið við málinu. Þorvarður
gekk þá til dómsmanna og segir: " Segið upp dóminn en hann mun eg að öngvu hafa
nema mér getist vel að honum." Biskup var nær og mælti: " Eg fyrirbýð yður að
segja upp þennan dóm nema Þorvarður játi að halda hann í alla staði." Dómsmenn
þóttust vant við komnir og vildu hvorugum í móti gera ef þeir sæju að svo mætti
með réttu vera. Nú því að þeir trúðu biskupi framar til sannsýni sögðu þeir ei
upp dóminn. Þorvarði eirði það illa og lét Ólafi ei óhætt skyldi vera ef hann
legði ei þetta mál á hans vald. Biskup fyrirbauð Ólafi það og kvað Þorvarð ei
mundu gera honum nokkuð mein þótt hann léti grimmlega þar sem mál voru handsöluð
og dæmt að lögum. Skildust þeir biskup og Þorvarður með fullkominni óþykkt og
missætti. Sá hlutur bar enn um til missættis biskups og Þorvarðs að einn lítill
bóndi og miðlungi orðsæll sá er Sturla hét vildi ei selja Þorvarði geldinga sína
svo ódýrt sem hann vildi. Litlu síðar bar svo til að á einum litlum bæ var soðið
um dag. Þeir menn komu fyrir Þorvarð og sögðu að þessi maður Sturla hefði
hlaupið inn í húsin voveiflega og gripið höfuð af sauð úr katlinum og hlaupið í
burt með og runnið þeim skjótt hvarf. Þorvarður bar málið á Sturlu og hét honum
fjötri því að hann þrætti þessa áburðar. Hann sótti biskup að þessu máli og
sagði sig ósannan að sök. Biskup spurði hvað manna að honum bar sökina. Hann
sagði honum. Biskup mælti: " Viltu eiðum fyrir standa ef þér er þess unnt?" Hann
kvað það gjarnan vilja. Biskup mælti: " Eg mun rita til hans fyrst og vita hvað
að gerist." Síðan fékk biskup mann til að bera bréfið og svo var gert til
Keldna. Þorvarður lauk upp bréfið og las yfir. En stóð þar eftir kveðjusending:
" Svo er mér flutt að þú heitir þeim manni er Sturla heitir fjötri eða féláti
fyrir þau kennsl er engi vitni bera að honum utan vandamenn þeir er ekki eiga um
þetta mál vitni að bera. Líst mér þetta ekki þín gerð þar sem þú átt með þessum
manni ei að gera utan þiggja af honum einseiði ef þér líkar það að hafa því að
málið er ei svo mikið að fleiri þurfi að synja. Gerir þú ei svo þá fyrirbýð eg
þér að misþyrma honum né hans eigu undir slíkri pínu sem eg á á þig að leggja."
Og er Þorvarður hafði lesið þessi orð varð hann reiður og kvaðst ei lögum fram
koma fyrir kappi biskups en þó sýndist honum ei að hætta á hversu biskup hefði í
höndum. Sá hlutur dró og til sundurþykkis með þeim að biskup tók þann mann til
sín sem Ketill hét og var sonur Ketils prests Þorlákssonar og lét skipta
peningum hans með skuldunautum hans. Þessi maður hafði verið ágangsmaður við
bændur og voru víðast sakir til fundnar svo nokkuru löglegar sem verða máttu.
Biskup setti hann niður á kirkjueign í Efstadal og lét hann þar flytjast með
hyski sitt. En þegar þeir er síns misstu við Ketil tóku þá að heimta á hann
skuldir og með þeim Þorvarður bóndi. Tók biskup því máli fyrir Ketil og kvað
hann öngvar skuldir lúka skyldu af heilagra manna fé. Þorvarði líkaði þetta
stórilla og lét þó fyrir farast að leggja hendur á Ketil né á fé það sem hann
fór með og kallaðist þó lögum ræntur af þeim biskupi og Katli. Margir bændur
lögðu og mál sín undir biskup. Líkaði það Þorvarði þungt en því að biskup hafði
lögunum jafnan að fylgt urðu fleiri fylgjendur þess er hann tók upp og var þungt
við að skipta bæði sakir visku og valds og vinsælda. Á þessu sama sumri er síra
Aðalbrandur kom út með kóngs boðskap komu fyrir herra Magnús kóng bréf Þorvarðar
Þórarinssonar. Var í þeim borið vitni að Sunnlendingar létu sér best fara til
hans og það fór þó framast Sighvati Hálfdanarsyni, svo og Árna biskupi borið
fagurt vitni hversu hann fór í öllum málum þeim sem Magnúsi kóngi vörðuðu utan
um efni sjálfs Þorvarðar og honum þótti sér hann þungur og í því bréfi stóð sú
klausa: Herra í orlofi að tala get eg flestum verði ei allhægt að stjórna ríkinu
nema þeim sem hann leggur hendur og höfn á sem hann vill. Er og svo mikið ríki
hans á landinu að yðrir menn skulu varla svo við horfa sem þeir þykjast mannan
til hafa eða skaplyndi. Þessi orð standa þar enn í: Þingi voru í sumar réðu þeir
Hrafn og biskup, höfðu skammt og meðallagi skilvíst að því er sumum þótti,
lögsögumaður var ógreiður og skaut flestum málum undir biskups dóm og annarra
manna þeirra er sýndist. Af lögréttumönnum nýttist lítið. Þennan vetur voru kyrr
ein tíðindi. Um vorið andaðist Jón páfi innan pikkisdaga. Í hans stað var kosinn
Gagítanus rómverskur kardínáli og vígður nær Katrínarmessu og kallaður Nikulás
tertius. Á þessu sama ári andaðist Askatín Björgvinjarbiskup. Þá sættust þeir
við Magnús kóng um þær klausur í lögbókum er hann hafði skipaðar en þeir höfðu
ei haldið þar til. Á þessu ári gaf Magnús kóngur lendum mönnum barónanafn og
herra en skutilsveinum riddaranafn og herra. Þá sendi hann til Íslands Indriða
böggul og með honum Nikulás Oddsson og skrifaði með þeim móti þeim bréfum sem af
Íslandi komu og nú var frá sagt og svo hinum sem hið fyrra sumar komu. Þeim
Indriða fórst vel og komu til Íslands og fóru þeir þingum um land og öktuðu
vísaeyri kóngs með enn meiri frekum en fyrri stóð vani til. Þeir tóku harðlega á
því er bændur skutu málum til biskups og undan sýslumönnum og kölluðu þá
landráðamenn eða bréfabrotsmenn að besta kosti er það gerðu. Þeir bönnuðu bóndum
berlega að lúka matgjafir fyrir þau hjón sem ei voru tvö misseri. En um
helgihöld þau sem biskup hafði niður lagt og um föstur þær sem biskup hafði við
lagt eða um skrift sagðist Indriði ekki mundi til leggja, kvað það ákvæði
Magnúsar kóngs að biskup ætti að ráða helgihöldum. Á þessu sumri lét Árni biskup
efna til kórssmíðar í Skálaholti og var mikið starf. Indriði bóndi sendi
skjótlega biskupi þann boðskap sem til hans var ritaður en hann ritaði að móti
og var næst eftir heilsanar orð til kóngsins að herra biskup þakkaði honum
vinsamleg orð og presentur er kóngur hafði sent honum eina tunnu til messusöngs
og hálft pund flúrs. Þar næst var talað um formenn og ríkisstjórn á Íslandi og
segir biskup Hrafn Oddsson best fallinn af íslenskum mönnum til að ráða einn
fyrir öllu landi en segir alþýðu mundu hentara að fleiri væru valdsmenn og þá
mundi minni kostur fram leggjast. Þar næst segir hann að Jón lögmaður fór vel og
viturlega í sínu starfi en af Sturlu stóð minna gagn en þörf stóð til og þar
þurfti ráð fyrir að sjá. Hann segir og að höfðingjar voru ósamþykkir sín í milli
en allir trúir kónginum. Þar næst stóð sú klausa að biskup kvaðst nær við alla
handgengna menn vel koma skapi utan við Þorvarð en segir þó engin sakferli
þeirra í millum, kvaðst og ei þykjast einn valda og lét sér af þeim einum von
afflutnings ef kóngurinn vildi á hlýða en sagðist biðja að hann gæfi honum það
ei að sök fyrr um en hann prófaði Þorvarð betur hafa haft en sig. Eftir það veik
hann til þess er kóngurinn hafði getið um kristindómsbálkinn og segir svo: "
Lögþáttum þeim er lögteknir voru fyrir tveimur vetrum ætla eg hvergi meir fram
að halda en hóf er á." Marga aðra hluti rituðust þeir milli Magnús kóngur og
Árni biskup. Á þessu sama sumri er hið tíunda var biskupsdóms herra Jóns
erkibiskups komu út bréf hans, það hið fyrsta að hann stefndi báðum biskupum
vorum til Noregs á tveggja vetra fresti til þess kennimannafundar sem hann
ætlaði að hafa í Björgvin. Hitt var annað er hann ritaði enn til beggja
biskupanna bjóðandi þeim að leysa þann mann er Oddur hét og var Þórarinsson,
bróðir Þorvarðar, af því tveföldu banni sem hann stóð í þá er hann var veginn í
Geldingaholti, því öðru sem Heinrekur biskup bannsetti hann fyrir upptekt þeirra
peninga sem í kirkju voru bornir í Felli og í Grímsey og að Ljósavatni og svo
fyrir rán í Hvammi og Oddur kallaði sektarfé og fyrir upptöku hvals í Grímsey,
þess er biskup átti, og hinu öðru sem hann féll í á Fagranesi takandi
fyrrnefndan Heinrek biskup og flytjandi í virkið á Flugumýri og harðlega
haldandi í því sama virki með fullkominni nauðung til þess er prestar í
Norðlendingafjórðungi og norrænir menn tóku hann í burt þaðan úr öllu klandi
Odds og hans manna. En því að Oddur hafði boðið nokkrar sættir fyrir sig og fara
af héruðum eftir boði biskups ef enginn væri annar til. Það hafði og Ólafur
Oddsson og Svarthöfði Dufgusson svarið fyrir biskupi að Oddur beiddist
prestsfundar við dauða sinn og náði ei. Hafði síra Sighvatur kórsbróðir af
Niðarósi það bréf af páfagarði. Á þessu sama sumri sigldi Hrafn Oddsson og
Þorvarður Þórarinsson og Sturla lögmaður. Brutu þeir við Færeyjar og voru þar um
veturinn en komu um vorið til Noregs. Fór Sturla þegar það sumar til Íslands. Á
þessum vetri er Þorvarður hafði siglt um haustið var vígður Narfi til
Björgvinjar en Þorfinnur til Hamars. Þetta sumar fór kóngurinn Magnús með miklu
liði suður til Elfar. Á þessu sama sumri fóru orð milli biskupanna um Oddsmál.
Hélt Árni biskup til flýtis en Jörundur biskup seinkaði. Þótti Árna biskupi til
Jörundar biskups koma að lúka orði á fyrir hvað koma skyldu eiðar Ólafs og
Svarthöfða fyrir það er málið hafði í hans sýslu gerst og hann átti lausn á hinu
málinu. En Jörundi biskupi þótti Árni biskup eiga að lúka á dómsorði fyrir það
er honum var í vald gefið hið hærra málið. Og um síðir fundust þeir á
Reykjavelli að hjáveranda Runólfi ábóta af Veri og töluðu um sagðar greinir sín
í milli og þær aðrar sem áður höfðu þeir ritast í millum, að Jörundi biskupi
þótti óvíst fé það til greiðslu sem Hólabiskup skyldi taka eftir páfans úrskurð
en það voru sjö tigir hundraða, svo mikið hafði Oddur átt þá er hann féll í
sektir og hermdi orð Þorvarðar og að honum þótti bönnin röng, þau sem Heinrekur
biskup lagði á hann en sakirnar litlar eða öngvar og hann mundi ei
nauðsynjalaust þar sitt fé til leggja. Árni biskup segir að fé muni fast og það
muni ei fyrir standa. En Jörundur biskup kvaðst þar ei vilja til hafa orð ein
saman heldur raun í hendi. Árni biskup segir á móti að honum þótti Jörundur
biskup vilja gruna sig en kvað hann ei þess þurfa. Hólabiskup kveðst því tregur
að honum þótti meiri von að þeir mundu fleiri vera er slíka þykkju hefðu sem
Þorvarður en kvaðst því síður gruna biskup um þetta eða annað að hann kvaðst að
honum vænta bestrar vináttu og helstrar og til marks um það sagðist hann vilja
allt þetta mál undir hans dóm leggja" það sem þér þykir til mín heyra en þó líst
það allmjög sinn veg hvorum okkrum." Runólfur ábóti átti að góðan hlut með þeim
og sinnaði meir með Árna biskupi og um síðir sagði Árni biskup að þetta starf
mundi ei fram fara utan hvor þeirra gerði það sem átti og eftir það lét Jörundur
biskup taka hesta sína og reið norður til héraða en Árni biskup reið heimleiðis
eftir það. Þetta sama sumar kom fyrir Árna biskup prestur sá er Guðmundur hét.
Hann var sonur Guðmundar Hjaltasonar þess er veginn var í Þrándheimi fyrir sakir
áverka þess er hann vann á Þorbergi af Rauðsvelli. Prestur þessi var sterkur að
afli, óeirinn og óforsjáll en karlmaður að lunderni. Hann kærði það mál fyrir
honum að kóngs sendiboðar hefðu hrakið hann og föng hans við Ölfusferju. Ei
miklu síðar fundu þeir Indriði og Nikulás herra Árna biskup. Hann spurði þá að
hvort satt væri að þeir höfðu hrakið prestinn og föng hans sem hann hefði flutt.
Indriði segir að þeir hafi sannlega kippst nokkuð svo er hann vildi ei að þeir
hefðu haft ferjuskipið. Biskup tók þá að kæra á þá og mælti: " Hverju viljið þið
svara honum fyrir er þið tókuð af honum skipið og þrengduð honum en köstuðuð
útbyrðis föngum hans?" Indriði segir að honum þótti hann gnógt til vinna þó þeir
færðu hann og föng hans af skipi er hann vildi kasta útbyrðis töskum þeirra sem
kóngsbréfin voru í. Biskup mælti: " Sé eg eftir ykkrum flutningi að þið hafið
fellt páfabann á ykkur af sjálfu verkinu og dugir með öngvu móti að þið séuð ei
leystir og eigið þið áður sverja fyrir aflausnina þann eið sem lög kirkjunnar
bjóða en bæta prestinum rétt sinn." Þeir tóku því fjarri að bæta prestinum en
hinu enn fjær að sverja og horfði um skeið til hins mesta ósættis. Biskup sá að
þetta dugði ei, að þeir færi óleystir í skip, og tók það ráðs að hann leysti þá
eiðlaust en þeir gjaldi prestinum sex merkur. Þaðan frá var Indriði hinn makasti
og samdi þeim biskupi hið besta um alla þá hluti sem kóngur hafði honum um
boðið. Lét hann það uppi að Magnús kóngur hefði honum boðið að vægja til við
Árna biskup en ekki framar en honum líkaði við Jörund biskup. Indriði segir að
hann vildi þola að Árni biskup léti sækja þau mál öll að nýjum lögum á
héraðsþingum í fornum kristinrétti en kallaði ei rangt þó hinar fornu sektir séu
á lagðar. Þótti þó betur að hinar linari séu. Hann bannaði og að handgengnir
menn sæktu og voru þeir Indriði og Nikulás báðir vægleiðnir við biskup og biskup
var þaðan af svo við þá um allt það er kónginum var flutt því að Indriði sagði
því líkra að þar fyrir mátti biskup og heilög kirkja halda því fullkomlegar og
frjálslegar sinni sæmd. Litlu síðar sigldi Indriði. Þetta sumar ritaði Árni
biskup til Magnúsar kóngs um kristindómsbálk að hann skyldi ráða hversu með hann
skyldi fara, svo og skip sitt og formann til þess. Hann sendi og kónginum einn
fríðan hest og kom vel til skila. Árni biskup hafði nú látið sumka að peningum
þeim sem lúkast skyldu Hólabiskupi. Var það þó raun nokkur því að Randalín og
frændum Odds var allt óþokkað til hans af hinum fornum málum Heinreks biskups.
Lagðist þar til af peningum Guðmundar gríss er þá var liðinn tuttugu hundruð,
Hrafn Oddsson tíu en Randalín tólf hundruð. Voru og tuttugu hundruð í búfé en
annað það sem skorti í gripum og silfri. Hún bað og Árna biskup að færa bein
Odds í Skálholt, kvaðst þeim staðnum framar unna alls þessa fjár ef svo mætti
vera, kvaðst og til legstaðar honum þangað skyldu offra einhverjum grip
sæmilegum herra biskupi og staðnum til sæmdar en bónda sínum til syndalausnar.
Var nú og allt þetta fé til reiðu af tilruðning Árna biskups ef til þyrfti að
taka. Annað sumar eftir bjuggust þeir báðir biskuparnir til utanferðar á Eyrum
því að norður var ekki skip. Árni biskup sendi þá bréf til Jörundar biskups að
honum líkar ekki annað um Odds efni en þeir leysi hann fylgjandi bréfi
erkibiskups. Og þegar er bréf kom bregður Jörundur biskup við og fer í sýslu
sína allt norður til Öxarfjarðar og virtu sumir honum þá til undanbragðs að ei
kæmist lausnin fram. Sumir tóku svo upp að fyrir því að utanferð stóð á honum
vildi hann flýta för sinni til þess að hann mætti fyrr aftur koma. Og er Árni
biskup vissi þetta brá honum nokkuð svo í brún og hugsaði þó að láta ei
fyrirvinnast og nær þingi sendir Árni biskup Auðun koll með bréfum til Jörundar
biskups og segir að hann ætlar sér til Seylu á Seljumannamessudag og fylgja
erkibiskups bréfi og biður að hann skjótist nú ei undan sem áður hafði hann
gert. Auðun fór ferðar sinnar hvatlega og finnur Jörund biskup á Skinnastöðum í
Öxarfirði og bar fram bréf Árna biskups. Jörundur biskup las þau yfir en ritaði
ekki að móti. Reið Auðun svo aftur að hann vissi ekki að gerr um ferðir
Hólabiskups. Árni biskup reið heiman sem hann hafði ákveðið og með honum
Runólfur ábóti úr Veri, Klængur Teitsson og enn fleiri góðir menn. Og er þeir
komu í Mælifellsdal reið Auðun kollur í móti þeim og segir hversu fór með þeim
Jörundi biskupi. Árni biskup brá ekki að heldur sinni ferð og fyrirætlan og reið
laugarkvöld á fyrrnefndan messudag til Seylu og situr þar drottinsdaginn. Á
sunnudeginum komu þangað prestar af Hólum og sögðu að Hólabiskup var heim kominn
og hann bauð Árna biskupi til veislu á staðinn en að teknu ráði af förunautum
sínum sagði hann sig að Seylu mundu bíða Hólabiskups. Prestarnir riðu þegar heim
og segja Jörundi biskupi svar Árna biskups. Mánudaginn snemma kallar Árni biskup
til sín fyrrnefndan Auðun og þann mann sem Þórarinn hét og var kallaður bausti,
son Illuga prests. Hann mælti þá: " Ekki er eg vanur við verkstjórn en þó vil eg
skipa til vinnu. Þið skuluð grafa upp bein Odds Þórarinssonar og gerið það
vandlega. Síðan skuluð þið þvo þau hreinlega og skipa í kistu þá sem vér höfum
sunnan haft með oss og til þess var ger." Þeir unnu það sem fyrir þá var lagt og
er því var lokið var kistan sett á garðinn fyrir sunnan kirkju og stóð svo. Og
er lítið leið sjá þeir Árni biskup mannareið í túnið. Þar var kominn Jörundur
biskup. Sá hann skjótt hvað þar var að hafst. Kvöddust þeir biskuparnir
blíðlega. Og er Hólabiskup var af baki stiginn og hafði komið í kirkju gengu
þeir suður á völlinn og það fólk sem með þeim var því að Árni biskup vildi þá
opinberlega tala láta um Odds mál. Hann beiddist þá af Jörundi biskup að þeir
skyldu fram láta lausnir þær sem boðskapur erkibiskups stóð til, sá er hann lét
þá berlega lesa fyrir öllum þeim er hjá voru. Jörundur biskup tók öllu seinlega
en veitti engi andsvör. Fóru þar fram margar greinir af því. Var langan tíma
dags yfir þessu máli setið. Fylgdi Árni biskup þeim bæði skynsamlega og
mikilmannlega. Og um síðir, þá Jörundur biskup vildi honum ei samþykkja, lét
Árni biskup fram decretalem Innocentíusar páfa III þá er skíran úrskurð gefur í
slíkum tilfellum og að honum skoðuðum gaf Hólabiskup gott samþykki til að Oddur
væri leystur. Gengu þeir síðan með þeim lærðum mönnum sem þar voru staddir fyrir
kirkjudyr og höfðu fram þær absolutiones sem til heyrðu að leysa fyrrgreind bein
þessi sem Oddur hafði í verið, hvert eftir því sem heyrði og lögin buðu. Reið
Árni biskup þá með öllu föruneyti sínu heim til Hóla og þá þar fagra veislu tvær
nætur. Tók Hólabiskup þá sjö tigu hundraða sem Oddi var kallað í þann tíma er
hann féll í sektir og bann. Hann lagði þá öngva peninga sér í sjóð heldur skipti
hann þeim til klaustra. Hann leysti og Árna biskup stórmannlega af hendi með
góðum gjöfum. Fór hann þá að heimboði til Þingeyra og veitti það heimboð
Vermundur ábóti. Herra Runólfur ábóti af Veri reið þá til Seylu og hafði með sér
bein Odds í lítilli kistu öðrumegin á hesti en tjald þeirra öðrumegin. Og er
þeir fara um Mælifellsdal reið Runólfur ábóti fyrir og Árni bróðir og Sighvatur
með honum. Þórarinn bausti hafði í togi þann hest sem bein Odds voru á og fór
illa á honum, kastaði ofan á hverri stundu og gengu í sundur styrk reip á
kistunni en hún var eigi um vættar höfga. Bausti var mjög fornorður. Herra ábóta
þótti þetta móti náttúru er reip slitnuðu og bað Þórarin létta af bölvan og
sagði von að því færist illa er hann talaði illt. Bausti mælti að verra en
kistan þoldi uppi sem fyrr eða nokkuru verr. Ábóti mælti: " Nú mun eg ríða síðar
og við bróðir en þú Bausti skalt fara fyrir og þið Auðun og vita hvað að hafi."
Bausti segir: " Eigi mun að ykkrum skauðum gagn." Herra ábóti reið þá eftir og
las sálutíðir. Þaðan af lá aldrei af hestinum og slitnuðu aldrei reipin og fórst
þeim hið greiðasta til þess er þeir komu í Skálaholt. Árni biskup kom heim
tveimur nóttum fyrir translacionem beati Thorlaci og gróf þá bein Odds næsta dag
fyrir messudaginn og söng sjálfur yfir. Þá offraði Randalín í sálumessu því öllu
sem hún átti í gulli. Á þessu sumri kom út herra Hrafn Oddsson og var þá ger
merkismaður. Og þá kom út Þorvarður Þórarinsson. Þenna vetur höfðu Karelar tekið
Þorbjörn skæni sýslumann Magnúss konungs og drepið af honum hálfan fjórða tug
manna. Var hann stundu síðar leystur út með fé. Þá kom og til Árna biskups bréf
af Magnúsi konungi og vináttusamleg orð. Var tjáð það privilegium sem erkibiskup
gaf hundrað daga í afgift hversdaglega öllum þeim sem bæðu fyrir Magnúsi konungi
og drottningunni og barónum þeirra. En áður hafði páfinn boðið þetta sama öllum
biskupum í ríkinu, að þeir skylduðu alla lærða menn til þessa bænahalds. Fylgdi
því transscriptum páfans bréf. Hér með fylgdu tvær tunnur víns og pund flúrs
prestum til messusöngs. Þetta sumar kom og til Árna biskups bréf Jóns
erkibiskups í hverju er hann bauð það Árna biskupi að láta eigi konungsmenn
draga það frelsi undan kirkjunni sem hún hafði áður land kom undir konungdóminn,
það var að kaupa frjálslega brennustein og fálka, svo og að Jórsalatíund og
subsidium eiusdem terrae sancte kæmi til Þrándheims á þessu ári er útgreiðsla
þessa fjár var skipuð. Árni biskup brá og þegar við um Jórsalaféið og kom það í
Þrándheim sem fyrr var greint. Eftir þetta reið Árni biskup á Eyrar og létu þeir
út in festo sancti Bartholomei apostoli en tóku Vog í Noregi fyrir sunnan Jaðar
in festo Proti et Iacincti og lágu þar nær hálfan mánuð og komu til Björgvinjar
in festo sancti Remigii. Og á þessu ári andaðist Vermundur ábóti að Þingeyrum
átta kalendas januarii. Einni nótt síðar en Árni biskup kom til Björgvinjar bað
Magnús konungur hann koma út á garðinn í málstofu. Gekk hann þangað með klerkum
og fylgdi honum þangað herra Narfi biskup. Og er þeir höfðu skamma stund setið
kom konungurinn inn og tók Árna biskupi blíðlega og minntist til hans og bað
hann guði velkominn. Og eftir litla stund gekk konungurinn út. Nokkru síðar um
daginn sendi kóngurinn herra Ívar Guðlaugsson til biskups og bar honum kveðju
Magnúsar kóngs og býður honum í boð sitt næsta dag eftir en það var in festo
sancti Francisci því að hann hafði þá veisludag. Margar sæmdir þá Árni biskup af
Magnúsi kóngi þann vetur. Og einn dag í jólaföstu þá er hann sat að matborði kom
þar inn fyrrnefndur Ívar Guðlaugsson og bar honum kveðju Magnúss konungs. Þar
með talaði hann þessi orð hans: " Eg veit að herra biskup þarf nokkuð í bú að
afla. Nú viljum vér fá honum hundrað laxa og skreiðar, hálfa lest malts og með
oss mun hann vera um jól og þeir hans menn sem hann vill." Var hann með kónginum
um jól og páska og alla veisludaga. Hann þá af honum jólagjöf baldikinn það sem
hann gaf herra Runólfi ábóta í Veri þá hann kom til Íslands. Að liðnum þessum
vetri fékk Árni biskup þann skaða sem sameiginlegur var allri Noregs kristni að
hinn himneski faðir Jesús kristur kallaði til sín virðuglegan herra Magnús kóng
in adventu beati Nicholai í Barin. Var sá skaði svo mikill öllu landsbúinu en
einkanlega klerkunum sem forðum var fráfall hins ágæta Jósúa kóngs. Var þó herra
Árna biskupi skjótari skaði að dauða þessa höfðingja hins dýrðlega því að þá kom
virðuglegur herra Jón erkibiskup in festo trinitatis að halda það biskupaþing
sem fyrr var getið og lagði á hann óblíðu, að því sem trúist fyrir afflutning
eða undirgröft illgjarnra manna og gaf honum þær sakir að hann hefði framar en
biskup sæmdi verið hallur undir kónginn en minnur undir erkibiskupinn, að fyrir
það yrði undir fótum troðið frelsi kirkjunnar En hvar hefði nú Árni biskup
fulltings að leita er Magnús konungur var liðinn. og mætti ei þetta ámæli bera
af Árna biskupi og það vissi að með því hafði hann um lítinn tíma ei fram haldið
kirkjunnar rétti, að hann trúði fyrir þessar sínar biðstundir að hún mundi
álengdar fagna mega fremra rétti, nema það að treysta á sjálfan sannleikinn og
segja sjálfum erkibiskupi hvað er satt var og sýna honum satt lítillæti. Og
jafnskjótt sem herra erkibiskup vissi sannan hans góðvilja til sín og svo aðför
svo framarlega búinn að bæta þá hluti ef væru átaldir ei að síður þó hann
þættist fyrir sem þessi hinn góði maður Árni biskup. Er nú biskup tók hann sem
skynsamur faðir í fullkomna sætt og blíðu því að um raunar stöfum þennan biskup
vera sleginn heldur stöl eigi mundi láta klerka rétt mætti honum fram halda og
það nauðugur þola ef hann stakaði nokkuð fyrir ofurefli óvina kirkjunnar og
gjarna svo framarlega í móti rísa sem framast væru föng á. Nú ef nokkurn
forvitnar hverjir hlutir skipaðir voru á þessu þingi lesi hann statuta þau sem
biskuparnir gerðu og ritin standa undir þeirra innsiglum. Eru og þau tíðindi
mörgum kunn sem þá gerðust jafnfram er herra Eiríkur var coronatus af
fyrrnefndum Jóni erkibiskupi að hjáveröndum þessum biskupum: Andrési af Osló og
Jörundi af Hólum, Erlendi af Færeyjum, Árna af Skálholti, Árna af Stafangri,
Narfa af Björgvin, Þorfinni af Hamri, Markúsi af Suðureyjum in festo Svithuni
episcopi og öllum þessum biskupum veitti fyrrnefndur Jón erkibiskup fagra veislu
á hinni fyrri Ólafsmessu. Skildi Árni biskup við hann með miklum blíðskap þá er
hann fór heimleiðis til Þrándheims. En Árni biskup lét í haf síðari Ólafsmessu
og kom á Eyrar infra octavam assumptionis beatæ virginis. Þá kom og þar herra
Jörundur biskup af Hólum og riðu þeir báðir samt heim í Skálholt biskuparnir
fyrir Bartólómeusmessu. Varð allt fólk fegið Árna biskupi og var fögur veisla.
Reið herra Jörundur biskup skjótlega heimleiðis og skildust þeir biskuparnir með
blíðu. Á þessu sama ári hafði andast herra Nikulás páfi. Í hans stað kom
Marteinn páfi. Þá andaðist Ólafur Grænlendingabiskup. Það sama sumar kom út
Loðinn leppur í Vestmannaeyjar með boðskap hins unga kóngs og með honum herra
Jón. Þeir höfðu meðferðar nýja lögbók til landsins þá sem kóngurinn bauð að
lögleiða. Loðinn þessi hafði verið nokkurum sinnum með sendingum Magnúsar kóngs
til ýmissra landa og svo út í Babýlóníu. Var hann af þessu mjög frægur. Þennan
tíma hafði sýslu fyrir utan Þjórsá Ásgrímur Þorsteinsson bróðir Eyjólfs ofsa.
Hann hafði verið í fyrstu suður um land í trausti Árna biskups með hyski sínu.
Hann átti Guðnýju dóttur Mána úr Gnúpufelli. Þau áttu þessi börn: Eyjólf er átti
Guðrúnu dóttur Garðs úr Austfjörðum, Máni er fékk dóttur Páls af Hvalsnesi með
meinum og var um það hríð og Þorsteinn er vígslur tók af Árna biskupi dóttur
síra Orms Ögmundarsonar á Kirkjubæ og Oddur son herra Þorvarðar Þórarinssonar og
voru svo Solveig. Ásgrímur var mönnum mjög ðar af þeim sökum er hann var með
Hrana Koðránssyni að brennu Geldingaholti með fyrrnefndum Odds Þórarinssonar.
Fyrrnefndur Eyjólfur bróðir Ásgríms hafði átta við sinni eiginkonu Þuríði
Sturludóttur, sú var laungetin, son þann er Þórður hét og dóttur er Borghildur
hét. Hún hafði gift verið þeim manni sem Erlendur hét og var son Jóns úr Ási
Sigurðarsonar en hún missti hans skjótt. Eftir það fékk hennar Loftur Helgason
og Ásbjargar systur Árna biskups með hans framkvæmd. Og þegar er þessar mægðir
tókust varð mikil vinátta með Árna biskupi og fyrrnefndum Ásgrími. Fékk hann með
hans fulltingi og framkvæmd hvortveggja sýslu fyrir sunnan fyrir utan Þjórsá með
herra Hrafni. En því að í þenna tíma þótti engi maður vera nema hann væri vin
Árna biskups tóku margir að skipta sínu hugarfari til þessa sama Ásgríms. Nú því
að herra Ásgrímur átti enga staðfestu setti herra biskup hann niður á það land
er á Baugsstöðum heitir niðri á Eyrarbakka. Það land hafði herra Árni biskup
keypt að Þeóbaldusi Vilhjálmssyni þeim er átti Margrétu dóttur Barkar Ormssonar
er þar hafði lengi búið og gefið að móti Dal undir Eyjafjöllum, það land sem
Sigvarður biskup tók undir Skálaholtsstað í próventu Þuríðar Ormsdóttur og
Arnfríðar Bjarnardóttur systur Vigfúss úr Dal. Hafði Árni biskup í fyrstu þá er
hann kom til stólsins sett í Dal Magnús bróður sinn en á Baugsstaði eftir
landaskiptið. Nú því að hann rýmdi fyrir herra Ásgrími fór hann heim í Skálaholt
og var þar stundum en stundum í Seltjarnarnesi og með honum Ellisif
Þorgeirsdóttir úr Holti þess er fyrr er nefndur. Andrési syni þeirra lét herra
biskup kenna og vígði síðan. En Vilborgu dóttur þeirra gifti hann Þorsteini syni
Hafurbjarnar Styrkárssonar laungetnum. Þessi Hafurbjörn bjó í Seltjarnarnesi og
var bróðir Runólfs ábóta í Viðey. Hann hafði fyrrum átta Vilborgu dóttur
Þorgeirs í Holti undir Eyjafjöllum og var þeirra sonur Gissur. En í þenna tíma
átti hann Guðrúnu Þorláksdóttur systur Árna biskups. Þau voru stórauðig að
peningum og engi maður mátti í þann tíma jafnast við Hafurbjörn að híbýlum og
búrisnu sá sem í bóndatali var. Hélt og herra biskup mikið tal af honum. Á
þessum tímum var svo kært með herra Árna biskupi og fyrrnefndum herra Ásgrími að
engir menn gátu nær í aðra skál lagt en þeir vildu þar sem þeir stóðu einn veg
að málum. Í þenna tíma var Loftur mágur Ásgríms ræðismaður á staðnum í
Skálaholti. Sá maður bjó í Hruna en stundum í Miðfelli sem Björn hét og var
Þorsteinsson. Hann var góður bóndi og átti Þóru Hjarrandadóttur frændkonu
biskups. Þessi maður varð missáttur við herra Ásgrím. Björn átti marga sonu:
Steinmóð og Sæmund, Eyjólf og Þorlák. Nú því að hann var hlutseigur maður hélt
hann um stund máli sínu svo að hann gaf eigi upp og í þetta mál kom hann Lofti
mági sínum með sér. Herra Ásgrími lá það illa er Loftur mat annan mann ei
óframar en hann og því leitaði hann þeim báðum sakir að fá og því næst komu þeir
menn er það fluttu að þeir Björn og Loftur höfðu talað ósæmilegar til
kóngdómsins en byrjaði. Honum þótti ef þetta prófaðist satt nálega fallið í kál
sitt og hljóp upp mjög við. Þetta gerðist á því ári er Indriði böggull fór með
kóngs boðskap. Herra Árni biskup gerir honum þetta í kunnleika opinbert en
Indriði gerir sig heitan hér um og stefnir þeim báðum utan þegar í stað. Þeir
fara nú skjótt og sækja að herra biskup að málinu en hann kemur því við að þeir
eiga fund að þessu allir, herra biskup og herra Ásgrímur og Indriði bóndi. Þeir
Loftur og Björn afsaka sig og verður ei svo aðburðurinn að nauðsyn stæði til
undanfærslu. Því varð það að sætt að þeir sóru trúnaðareiða herra Magnúsi kóngi
og Eiríki kóngi og svo hertoganum Hákoni. Þeir lögðu til þess hönd á bók og því
skutu þeir til guðs að þeir skyldu honum hollir og trúir leynilega og
opinberlega og hvergi vera í móti kóngs umboðsmanni þar sem hann talaði lög og
réttindi. Eftir það gaf Indriði bóndi upp utanstefningar og sættust þeir herra
Ásgrímur og Björn. Voru þeir Loftur mágarnir eftir það hinir bestu vinir. Nú er
í annan stað frá Loðin að segja. Þegar hann hafði séð ráð fyrir skipi og varnaði
sínum fóru þeir herra Jón lögmaður þingum yfir landið með boðskap herra Eiríks
kóngs og herra Hákonar hertoga og lét sverja þeim land og þegna hvar sem þeir
fóru og létu menn skjótt til þess. Og til þess að Árni biskup lét sig sannan vin
kóngdómsins sór fyrrnefndur Loftur frændi hans með bóndum þennan eið. Þann vetur
var herra Loðinn og með sveina sína í Seltjarnarnesi með fyrrgreindum Hafurbirni
og veitti hann allstórmannlega og voru þá kyrr ein tíðindi. Og er vor kom fóru
þeir Jón lögmaður þann hluta lands sem ófarinn var um haustið og er dró að þingi
bjuggust menn til ferðarinnar hver af sínum héröðum. Herra Árni biskup reið til
þings og með honum margt lærðra manna en herra Loðinn og allir handgengnir menn
með honum. Á þessu hausti og um veturinn höfðu menn séna bók þá er herra Jón fór
með. Fannst mönnum svo sem margir hlutir væru í henni mjög frekir um óbótamál og
aðra hluti þá sem óhentir voru landsbúinu. Biskupi þótti og margir hlutir í
henni móti guðs lögum. Var það þá ráðs tekið er hún var skoðuð að lögtaka hana
ei alla. Rituðu þá sérhverjir það sem ei vildu sæma né játa. Voru í einn stað
biskup og klerkar og vinir biskups, í öðrum stað handgengnir menn, í þriðja stað
voru bændur. Herra biskup vildi þann kapítula ei samþykkja að einn væri lögmaður
yfir landslögum og guðs lögum hvort sem kóngur vildi lögmenn hafa einn eða
fleiri. Sá annar að um þá hluti sem heyrðu til villu skyldi kóngur sektir einn
af taka og svo um þá sem sjálfir týndu sér og um óbótamál og svo mörg voru nær
fjórir tigir. Svo og kvennagiftingar og að hafa dóm yfir hjúskaparmálum það sem
biskupi einum heyrir, svo og um sektarbréf kóngs og erkibiskups, svo og um
arftöku konu þeirrar sem legin verður í föðurgarði og þeirra sem giftast á laun,
svo og prófan og dóm hversu hver er löglega til arfs kominn og um testament, og
ef karlmaður kvænist utan frænda ráð að hann hafi fyrirgert landskuldum og
ávexti fjár síns við erfingja, um arfsöl að heilög kirkja haldi rétti sínum í
því og öðru, um tíundaskipti á haust og matgjafa til fátækra manna að þar hafi
biskup ráð yfir hverjir skipta skulu, og svo um afgjafir heilagra daga, veiðar
og um kóngs sakeyrir þar af, svo og um vitnisburði til landsbyggðar um það ef sá
býður ei frændum land er selja vill að fyrir það megi ei kaup rjúfa, um ábyrgð
landsdrottins ef hús falla á menn eða fénað, um það er leiguliðar eru skyldugir
að hafa svo mörg hjón að allar engjar séu á því landi unnar, um það ef nokkur
þarf hey að kaupa og ver eigandi oddi og eggju og skuli hann ógildur hvort sem
hann fær sár eða aðrar ákomur og engi miskunn á mælt fyrr en hann er áður
drepinn, um það að fé sé allt úr afrétt rekið þegar fjórar vikur lifa sumars, um
það að kóngur mætti vali veiða á hvers manns jörðu er hann vill en þó samþykkti
hann við bændur, lætur veiða á sínum jörðum og þó svo að hann leggi verð eftir
utan á kirkjueignum, um meinsæramenn og sakeyrir þar af, um afeyringa. Svo vildi
og herra biskup halda því fullkomlega sem lögtekið var í lögréttu anno domini
tólf hundruð fimmtíu og þrjú um allt landið að þar sem á greindi guðs lög og
landslög þá skyldu jafnan guðs lög ráða. Í annan stað höfðu bændur ritað sér
rollu að þeir vildu þau orð sem í kapitulo stóðu og til kristinréttar heyrðu
láta standa til úrskurðar kóngs og erkibiskups. Það var og mælt að öll þau kaup
héldust sem vottar vissu og handsöluð væru prettalaus og véllaus og þeir menn
keyptust við sem kaupum sínum ættu að ráða, svo og um gifting kvenna og
leigumanna sem um önnur kaup og það hafa og halda sem Magnús kóngur gaf þeim, að
allir menn séu frjálsir í þessu landi sínu góssi að ráða, um lögaura og
dilkfjáreign, um búfjárábyrgð og skildaga er að öngvu skal hafa, um ábyrgð á
fúlgufé, og hversu af höndum skal lúka, um vinnumenn og leiguföll, um
þjófafærslur og heytökur, um fjárhald ómaga, um fátækra manna flutning. Bændur
höfðu og það ritað í rollu að öll falslaus kaup skyldu föst vera, þau sem
einskis manns rétti væri hrundið í, um heygjafir ferðamanna og að hver vill ráða
heyjum sínum og annarri eign, um það ei sé sjálfur í veði ef útlagi verður laus,
um ábyrgðir fúlgufjár, um lán ef sjálfur týnist með, um manneldi að
hreppstjórnarmenn semji, um dilkfé að þeir eigi sem jörð eiga undir, um
vinnumenn og leiguskerðir ef lengur er óvirkur en viku, um helgi túns og akra og
engja, um lögaura og það ef nokkuð finnst það í bók er menn þykjast ei mega við
búa þá vilja þeir þess með skynsemd mega framleiðis úr biðja. Þá er þetta var
aktað gengu menn til lögréttu og lét hver upp það sem ritað hafði. Herra Loðinn
varð við þetta mjög heitur að búkarlar gerðu sig svo digra að þeir hugðu að
skipa lögum í landi, þeim sem kóngur einn saman átti að ráða. Þar næst krafði
hann almenning að játa allri bók greinarlaust, hverjir svöruðu fyrir sig að þeir
mundu ei gera að tapa svo frelsi landsins. Loðinn svarar að móti að þeir áttu
fyrst að já bókinni og biðja síðan miskunnar um þá hluti sem nauðsyn þætti til
standa kónginn og ráð. Eftir það lætur hann lesa kóngsbréf það er honum bauð það
að láta lögleiða bókina og kvað hann reiði mundu sæta þá sem öðruvís gerðu.
Biskup segir að hann hafi það bréf Jóns erkibiskups er bannaði að lögleiða marga
hluti þá sem í bókinni stóðu. Eftir það lét hann lesa biskupabréfið það sem gert
hafði verið á næsta þingi í Björgvin þar sem í stóðu bönn þau sem menn felldu á
sig af sjálfu verkinu. Svo var lesið í hverjum atburðum er á mann féll hið minna
bann og forboð. Og er það var úti rómaði múgurinn og taldi að ómátulegt væri að
búa undir hvorutveggja fjórum tigum óbótamála er í bókinni stóðu og hálfum
fjórða tug banna er í bréfinu stóðu. Og er hljóð fékkst mælti Árni biskup: " Nú
hafið þér heyrt bréf Jóns erkibiskups andlegs föðurs yðars og hans undirbiskupa
og megið skilja hversu mikið á greinir bókina þá sem vér erum beðnir að lögleiða
og hans boð. Því vil eg ljósan gera mig að eg mun öngvum hlutum játa þeim í mót
standa hans vilja og svo þeir sem mínum ráðum fylgja vilja. Er það fyrst um
valveiðar og lögmannskapítula og um sáttargerðir þeirra Magnúsar kóngs og
erkibiskups því að þar stendur í að biskup skal lög segja, en ei leikmenn yfir
öllum sökum þeim sem heyra til heilagri kirkju, prófa þær og dæma og svo það að
virðuglegur Magnús kóngur gaf kirkjunni undan sér og sínum örfum og öllum
eftirkomendum ef hann eða hans fyrirfarendur, formenn Noregsríkja, hefðu haft
eða sýndust hafa sakir nokkrar hefðar landslaga, nokkuð vald eða hald slíkra
hluta. Hann veitti og kirkjunni það privilegium að kóngar skyldu ei mega breyta
eða snúa fornum lögum fósturlandsins eða eign kirkjunnar í fjárpynd eða leikmenn
eða lærdóminn til þvinganar og ófrelsis, svo og að forn frelsi kirkjunnar skyldi
haldast um fálkaveiðar. Svo viljum vér og með öngvu móti þola að heilög kirkja
tapi því frelsi á það greinir guðs lög og landslög ráði jafnan guðs lög eftir
því sem löngu var lögtekið hér í lögréttu yfir allt vort land með góðu samþykki
allra landsmanna." Og er hann hafði það talað rómaði múgurinn stórum vel það er
hann vildi að kirkjan eða alþýðan týndi ei sínu frelsi. Og er hljóð gafst mælti
herra Loðinn og sá um sig nokkuð stygglega og leitaði ráðs að leiða almúgann frá
biskupi í huganum því að hann skildi margmennið honum vilja fylgja og sinna og
mælti svo: " Bréf þetta sem þér herra biskup létuð lesa hefur marga hluti í sér
sem vér megum vort mark á kenna en þó hugði eg að ei mundu þeir sem það gerðu
þessu mega fyrir alla skipa eða ráða. En þar sem þér töluðuð um okur trúi eg
sannlega að það sé illt og þeir sem okurkarlar eru séu bannsettir en hvað má
hærra okur vera en tíundargerð sú hin ranglega sem hér er á landinu? Þér
biskuparnir heimtið tíund af sylgjum og silfurbeltum, koppum og keröldum og öðru
dauðu fé og undra eg mjög hví landsbúið þolir yður slíkar óhæfur og gerið ei
norræna tíund að eins, þá sem gengur um allan heiminn og ein saman er nú rétt og
lögtekin." Og er Loðinn hafði þetta mælt stóð upp fyrst herra Hrafn Oddsson því
að hann sá að Loðinn mundi auka sér fylgi með þessum málsendum: " Herra," segir
hann," góð er tíundargerð sú er vér höfum og önnur mun hvorutveggjum, klerkum og
leikmönnum, óhentari." Herra Árni biskup mælti þá: " Af orðum Innocentíusar páfa
vitum vér að sú tíundargerð er ei okur og vinnur öngvum manni sálutjón." Loðinn
mælti þá enn: " Þér töluðuð herra biskup að þér munduð fylgja bréfi Jóns
erkibiskups og sættarbréfi þeirra Magnúsar kóngs og nýjum kristinrétt og að guðs
lög skyldu ganga yfir landslög en því mun hvorugu af mér játað og hvergi kom eg
þar lands né lagar að svo séu nokkurs kóngs erindi undir fótum troðin sem hér og
þó mest af biskupum." Margir hlutir voru á því þingi talaðir og komu fáir saman
með mönnum en þó kom þar um síðir að lögbók var öll lögtekin utan þá kapítula
sem handgengnir menn vildu að stæðu til úrskurðar kóngs og erkibiskups. Hafði
öll alþýða þá lófatak um það utan níu menn þeir sem biskupi fylgdu og ei gengu
til handa þá er almúginn vægði fyrir valdi kóngsmanna. Var fyrstur af þeim
Arngrímur Teitsson, annar Snorri úr Ásum, Ormur frá Reyni, Alleifur Klængsson,
Eilífur son Össurar frá Horni, Sigfús stobbi, Magnús Pétursson og Loftur
Helgason. Kallaði herra Loðinn alla þá landráðamenn en Loft því framar að hann
sagði hann svarið hafa tvo eiða ósæra og bannaði honum að fara af þingi með
biskupi og kvað hann vera skyldi í valdi þeirra. Og er biskup vissi það bað hann
Loft með sér fara og svo gerði hann. Þennan tíma óð herra Ásgrímur mjög uppi.
Var þá áður orðinn feldur á félagskap þeirra biskups því Ásgrímur hafði
Geirlaugu dóttur Jóns á Stokkseyri og barnað og er þess varð víst tók biskup
hana af honum og lét vera heima í Skálholti. Ásgrímur gerði sig reiðan um það.
Hann hafði og þetta vor riðið heim í Skálholt, sem Loðinn kom áður út um
haustið, og beðið Loft mág sinn að vera í bragði með sér og biðja bændur að
styrkja sig til bús því að manninum varð kostallt fyrir þrennar sakir, örleik og
fjölskyldi og geymsluleysi. En því að Loftur vissi að biskupi þótti hann hafa
kastað sér um til mótstöðumanna kirkjunnar og frá honum, synjaði hann Ásgrími
þessa liðsinnis. Hann fór þá og bað fjár af öllum bóndum nokkuð utan þeim er
næstir voru staðnum og kenndi hann undir setu Lofts. Fyrir því var hann á þingi
erfiður og tillagasúr um mál hans og lét þau orð frá sér fljúga er honum var
mótdráttur í meðan í þessu stóð. Ásgrímur þoldi allar meingerðir biskups og
Lofts heldur illa því að hann var af þeim velgerningum vanur og skildi hve
mikils hann missti en í annan stað lágu og biskupi verr Ásgríms meingerðir en
annarra manna því að hann þóttist af honum betra verður en öðrum mönnum og
harmaði meir sakir fornrar elsku hans misræði. Eftir þing reið herra biskup heim
í Skálholt en herra Loðinn á Eyrasand og hélt á búnaði. Stóð þar á hinu mesta
sundurþykki. Loðinn kallaði þá menn er ei játuðu lögbókinni landráðamenn og
stefndi utan gervöllum en Loft segir hann að taka skyldi og reka nauðugan á skip
þar til er höfðingjar landsins, þeir sem til þess voru skipaðir og kóngsstarf
hafa í hendi, rituðu til hvorstveggja þeirra biskups og Loðins að ei skildust
þeir svo óliðmannlega við sem á horfðist. Voru mest að því af leikmönnum herra
Hrafn og herra Jón lögmaður. Kom þá svo að herra Loðinn bauð biskupi á Eyrasand
og veitti fagra veislu. Var þangað þá stefnt fyrrnefndum níu mönnum og handfestu
fjórir af þeim utanferð sína en allir aðrir dóm á máli sínu og svörðu eiða að
veita kónginum fullkomlega hlýðni þaðan á eftir réttri skyldu. Gáfust þá upp að
þeir skyldu ei allir utan fara að herra Loðinn lét þá og sannast að hann hefði
of bráðlega talað. Var þar þá við herra Jón lögmaður, herra Þorvarður og herra
Ásgrímur. Var þá ger að bæn biskups miðlan á milli biskups og kóngs um sakeyrir
á þeim málum sem heyrðu til heiðni eða villu, svo og ef menn töpuðu sér sjálfum
að minna félli undan erfingjum en bók segir. Þeir rituðu og bænastað sinn til
kóngs að það væri ei óbótamál ef maður vegur mann í sjálfs síns heimili og svo
það ef nokkur maður heimtir gjöld eftir óbótamenn og þó með öngvum ófriði. Herra
biskupi samdi og að kvennagiftingar færu eftir bók að höldnum hans rétti til
dóms yfir hjúskaparmálum. Það var og bæn þeirra að sú kona sem giftist fyrir
utan frænda ráð missti ei arfa sinna en um sálugjafir skyldi standa til dóms
kóngs og erkibiskups. Biskup hét og að dæma hvergi frekara hér um en landslög
segja áður úrskurðurinn væri reyndur utan fé það sem klerkar afla af kirkju
skilur hann undan. Þeir samþykktu og um tíundaskipti á haust til fátækra manna.
En úr þeim kapítula er menn þurftu hey að kaupa báðu þeir allir að sú klausa
væri úr felld, ef hann ver oddi og eggju sé ógildur hvort sem hann fær sár eða
aðrar ákomur, ef hann deyr sé undir kóngs miskunn. Þeir báðu og að sektalaust
væri þó fé væri síðar úr afrétt rekið en að fjórum vikum. Þeim samdi og að þeir
menn sem áður höfðu afeyringa hafi að frjálsu. Úr bóndabréfi samdi þeim að biðja
að ei stæði svo í lögum um heygjafir ferðamanna og varðveislu á ómagaeyrir.
Aðrar beiðslur þeirra sýndust óskynsamlegar utan þær sem prófast undir biskups
beiðslum. Um þessa hluti samdi þeim ekki: Að sá sé lögmaður yfir kristnum rétti
sem kóngur skipar til, svo og um dóm og prófan hversu hver er löglega til arfs
getinn, svo og um þá klausu er stóð í kristindómsbálki að þar sem á greindi guðs
lög og landslög skyldu guðs lög ráða. En þó að ei félli allt saman með þeim urðu
margir góðir menn fegnir þessari friðsælu, þeir sem hlutlausir voru allrar
undirhyggju þeirrar sem eftir kom. Fór herra biskup heimleiðis og þeir menn sem
þangað höfðu komið til þessa máls. Þeir biskup og herra Loðinn skildust þá
líklega með yfir bragði og gaf hann biskupi landtjald gott það sem hann hafði
áður haft á sandinum og á þingi því að biskup hafði honum áður veitt heimboð og
sæmilegar gjafir. Voru þeir þá kallaðir sáttir. Sigldi Loðinn nokkru síðar og
herra Þorvarður. Á þessu ári varð það tíðinda í Noregi að Eiríkur kóngur fékk
Margrétar dóttur Alexanders Skotakóngs í Björgvin. Voru að þeirri veislu herra
Jón erkibiskup og aðrir innlenskir biskupar. Þá var Auðun hestakorn hæstur í
ráði með kónginum. Eftir þetta flotnuðu upp margir öfundarmenn lærdómsins, þeir
sem sinn munn höfðu byrgðan sakir vanmáttar meir en góðvilja, meðan sannur faðir
fósturjarðarinnar lifði og sæmd klerkanna, hinn mildi Magnús kóngur. Kom þá fram
það spámæli er hann talaði nokkrum vetrum fyrir sitt andlát þá er hann sat með
fám mönnum í sínu herbergi og tók svo til orðs að þetta líf væri ófrjálst og með
margháttuðum skapraunum og erfiðlegum og þeir væru sælir er deyja skyldu. En
þeim sem hjá voru og ei litu á annað en hóglífi og náðir, frið og farsælu hans
þóttust ei skilja hví hann mælti slíkt, spurðu hvar fyrir hann talaði þetta.
Hann segir: " Má vera yður þyki sem eg hafi litlar mæður eða vanda í mínu ríki
en mér þykir margar vera og miklar. En þó að mikill og margur vandi sé að stýra
með hófsemd miklu ríki þá líst mér sá hæstur að tempra dómagreinir á milli
lærdómsins og leikmanna svo ei verði stór missmíði á." En þeir sem við hann
töluðu mæltu: " Svo líst oss sem sá verði yður ei mikill." Hann sagði: " Svo
mikill þykir mér hann að sælli væru liðnir en lifendur. Þá munuð þér vita í
hverju eg hefi staðið," og strauk um ennið," er sjá hausinn hefur í moldu verið
þrjá vetur." Bar og þar raunir á skjótlega að forráðsmenn ríkisins þeir sem ráð
kóngsins voru kallaðir vildu að litlu hafa þær skipanir sem nýnefndur Magnús
kóngur og Jón erkibiskup höfðu skipað með sönnum röksemdum, brjótandi þær niður
með sínum kappsemdum. En hirðirinn sá sem ei var veikur heldur staðlegur stólpi
sannleiksins vildi heldur sitja fyrir reiði þeirra og harðindum en þegja yfir
sannindum en þeir samneyttu þeim er hann bannsetti, vanvirðandi vald heilagrar
kirkju og lyklana Péturs en gáfu honum sakir á svo búið ofan svo sem hann væri
niðurbrotsmaður kónglegs valds og neyddi almúgann úr hófi en héldi lærdóminum
ranglega upp á leikmennina. Laust þessi hvass hvirfilvindur fyrst hjörtu þeirra
manna sem Noreg byggðu og knúði þar kappsamlega kirkjunnar formenn en dreifðist
síðan til vors útskaga. Nokkru síðar komu margar misþykkjugreinir upp hér á
landi milli manna. Fyrrnefndur herra Ásgrímur heimti skatta og þingfararkaup að
heimamönnum staðarins í Skálaholti en biskup bannaði að þau væri greidd því að
honum þótti ótrúlegt að kóngur mundi pynda vilja Skálholtsstað um það að
frelsaður var Hólastaður. Þar kom um síðir að þetta var greitt af heimamönnum
því að þeir sátu ella fyrir lögleysum og reiði Ásgríms. Herra biskup hafði og
sem fyrr segir tekið Ketil Ketil og skipt fé hans og lauk engi meira þá er öllu
var upp skipt en hinn fjórða hlut innstæðu. Biskup beiddi uppgjafar um allt
þetta þá er fjórðung tóku. Gerðu menn það margir fyrir hans sakir. Sumir gáfu
allt upp en tóku ekki, sumir gáfu ekki upp og vildu ekki taka utan fullt en þess
var engi kostur. Guðröður hét bóndi sá er bjó niðri í Flóa er hafnaði sínum
hluta þann tíma er Þorvarður hafði sýslu. Hann sótti nú Ásgrím að þessu máli en
hann heimti að Katli þessa skuld og aðrar fleiri. Ketill kvaðst ei mundu greiða
fé það er stóð með kirkjumarki í Efstadal og sagði stað og biskup eiga allt það
er hann fór með og þar kom að biskup tók Ketil og lið hans heim á staðinn því að
hann þóttist þar frjálslega mega halda hann en Ásgrími líkaði stórlega illa. Sá
maður er Snorri hét og var Narfason hafði kvongast suður um heiði en hann var
kynjaður vestan um heiðar úr Breiðafirði og þar bjuggu bræður hans, Þórður að
Skarði en Þorlákur bjó í Borgarfirði á Kolbeinsstöðum. Þeir voru allir vitrir
menn og vel mannaðir. Þessi sami Snorri hafði tekið með konu sinni land í
Hjálmaholti og annað land er Mörk hét. Loftur biskupsfrændi bjó í Hlíð hinni
meiri. Þessir menn keyptu um lönd. Tók hann fyrst Hlíð af Lofti og fékk í mót
Laugalönd og tuttugu hundruð vöru. En því að Snorra þótti betra ávistar í Hlíð
en í Hjálmholti tók hann af biskupi Hlíðarland en fékk honum að móti Hjálmholt,
Mörk og Þjótandi og voru þessi landakaup vetri síðar en Loðinn sigldi héðan af
Íslandi. Snorri þessi var mikill vin Árna biskups og þeir bræður. Fór hann um
vorið byggðum í Hlíð með hyski sitt. Á þessu sumri kom skip á Eyrar og kom frétt
af skipinu að Lofti ræðismanni væri utan stefnt og kom honum sú sögn svo
harðlega frá orðum Ásgríms að hann var kallaður landráðamaður og hann skyldi
höndum taka og reka í skip nauðugan ef hann vildi ei fara lostugur og engin
kirkja skyldi halda honum utan Skálholtskirkja. Ásgrímur stefndi skjótt þing og
bauð Lofti þangað að koma en hann fór hvergi og lét búa hvílu sína í
Katrínarkirkju og þar svaf hann um sumarið langa hríð. En þegar skipið var
landfast orðið sendi hann menn til Árna biskups með bréfum og gerði honum
kunnuga þá frétt er hann hafði fengið um sín efni. Herra biskup ritaði að móti
og gerði útveg fyrir Lofti og kom sá maður ei fyrri aftur en hinir höfðu út
látið sem sigla vildu og var það tíu nóttum síðar en hinir komu á land. Enn
hafði annað bréf komið til Lofts á sama sumri og sat hann bæði. Ásgrími eirði
þetta illa og því lýsti hann á þeim héraðsfundum sem hann hafði við bændur
landráðasök á Loft og taldi kóngi alla peninga hans. Hörð orð fóru og frá honum
til þeirra manna sem í mót bók höfðu mælt og að þeir væri allir utan stefndir. Á
þessu sumri sigldi af Íslandi Hrafn Oddsson. Þorvarður var og þann vetur í
Noregi. Þennan tíma hljóp mikill metnaður til herra Ásgríms. Var hann þá og mjög
bundinn fyrir kóngs boðskap. Voru og þær einar fréttir af Noregi að þar skeikaði
mjög stjórnin sem líklegt var að slokknuðum svo björtum landsins lampa sem var
Magnús kóngur þeim sem sanna raun sanns góðvilja sýndi að um sína daga var mjög
í loga af eldi tvennrar elsku sjálfs guðs og sinna náunga en í hans stað væri
kominn son hans sá er barn var að aldri og ei hefði jafnframt sínum föður kennt
hve sætur sannleikurinn var. Tóku mál fyrir hann lendir menn svo að nálega voru
öngvir hlutir refsaðir þeir sem landstjórn heyrðu. En hinir sjúku hötuðu Jón
erkibiskup sinn sannan lækni þann sem ei lét af að hirta þeirra lýti og vildu
hann svipta sínu valdi sem raun bar á. Af því gömbruðu óvinir náðanna og frelsis
heilagrar kirkju er þeir trúðu sig skjótt mundu fram koma sinni fýsi. Óx og mjög
af fyrrsögðum sökum misþykki þeirra biskups og Ásgríms er hann kenndi fyrir
sitja, skylda sína frændur og vini þrengda móti lögunum af þeim er umfram rétt
vildu ráða lögunum. Mörg önnur málaferli stóðu í milli þeirra. Bæði kallaði
biskup land undan honum á Baugsstöðum og erfiðaði honum í mörgu þar sem honum
þótti það með lögum gera mega. Þennan vetur átti Ásgrímur för á Síðu austur að
herða að fyrrnefndum sakamönnum að þeir jáðu honum utanferð sinni, fé eða öðru
tillæti. En herra biskup ritaði til hins kærasta vinar síns Runólfs ábóta í Veri
að hann minnti þá á leynilega að þeir birtu í öngvu vilja sinn eða ætlan fyrir
Ásgrími að ei hefði hann fyrir það hólsmun. Hann bað herra ábóta virða hvílíkar
honum þóttu sakir þeirra að guðs lögum, svo og bað hann þennan sama ábóta skynja
orð og tiltæki herra Ásgríms og gera sér kunnugt hverju hann færi fram. Ábóti
gerði allt þetta og urðu bændur fegnir er þeir áttu von nokkurs varnarmanns og
létu Ásgrím ei fang á sér fá þá er hann reið austur þangað. Herra Runólfur ábóti
ritaði og til biskups hver orð herra Ásgrímur talaði á þingi í Kirkjubæ og svo
hvað þeir töluðu með sér að Ásgrími þótti mikið að missa vináttu biskups og
vildi þar allt til vinna það er hann mátti af sjálfs síns efni og betra allt og
bæta það sem hann hefði mótdrægur verið heilagri kirkju og svo að hann bað herra
ábóta eiga hlut í að þeir mættu sáttir verða svo að vandræðalaust mætti standa
til þess er kóngur og erkibiskup greina allt það er milli manna stóð, taldi
þetta vera hina mestu nauðsyn allra þeirra sem undir þeim bjuggu. Hann bað og
aðra eiga hlut í að hann næði að halda Baugsstöðum framleiðis og mælti þetta
allt með áhyggjusvip miklum. En er biskup vissi þessar greinir tók hann senn úr
að það væri yfirdrepskapur Ásgríms að láta fyrir þeim manni líklegast er biskup
trúði framast því að það mátti alla tíma djarflega segja að hjá Runólfi ábóta
mundi annar endir mála Árna biskups. Þeir urðu og sáttir á það að bændurnir urðu
ekki sekir þótt þeir vildu halda lög og svarið en ganga ei undir þyngri
lýðskyldu. Herra ábóti bað og biskup minnast á hversu hátt hann tók herra Ásgrím
í fyrstu og að sveigja slíkt sem honum þótti mátulegt vera að höldnum guðs rétti
í alla staði. Ásbjörn hét maður. Hann var kallaður dettiás. Hann var
Gunnbjarnarson Ingjaldssonar. Mikill maður var hann og sterkur og vænn að áliti.
Hann bjó í Flateyjardal á bæ þeim er heitir á Eyri. Ásbjörn var kvæntur maður og
átti Þorgerði systur Þorgeirs Ljósvetningagoða. Hún var kvenna vænst og
skörungur mikill. Var þá ríki Þorgeirs bróður hennar sem mest og sona hans.
Ásbjörn var norrænn að ætt og hinna ágætustu manna. Hann hafði stokkið út hingað
fyrir valdsmönnum og þoldi eigi þeirra ójafnað og endemi sem margur annar gildur
maður. Ásbjörn hafði goðorð um Flateyjardal og upp til móts við Þorgeir mág
sinn. Brettingur hét maður. Hann bjó á Brettingsstöðum í Flateyjardal. Hann átti
þá konu er Þóra hét. Þeirra son hét Þorsteinn, annar Grímur, þriðji Sigurður.
Maður hét Ingi. Hann bjó að Jökulsá í dalnum. Sigríður hét kona hans. Þau áttu
tvo sonu. Hét annar Þórir en annar Grímur. Þessir voru allefnilegir og
gervilegir menn og hraustra manna. Var Ásbjörn landnámsmaður og svo þeir er fyrr
voru nefndir. Ásbjörn átti dóttur er Þórný hét. Hennar bað Austmaður sá er Skíði
hét. Ásbjörn vildi eigi gifta hana. Þá er Ásbjörn var riðinn til þings um
sumarið hafði Skíði tekið í brott meyna með ráði Þorgerðar móður hennar. Hann
flutti hana til Noregs og gerði þar brullaup til hennar. Var hann mikilhæfur
maður og átti frændur ágæta og hina bestu kosti. En þá er Ásbjörn kom heim af
þingi varð hann reiður mjög að mærin var brott tekin, bæði Þorgerði og
Austmanniinum. Var hann fályndur og fastlyndur og hinn mesti ólundarmaður ef
hann yrði reiður. Nú líða nokkur misseri frá því Nú líða nokkur misseri frá því
og eitthvert sinn reið Ásbjörn til þings með menn sína. Þá mælti hann til
Þorgerðar: " Nú ætla eg til þings ríða eftir vanda en eg veit að þú ert með
barni og mjög framað. Nú hvort sem það er þá skal eigi upp ala heldur skal bera
út þetta barn." Hún sagði að hann mundi það eigi gera" svo vitur og ríkur sem þú
ert því að þetta væri hið óheyrilegasta bragð þó að fátækur maður gerði en nú
allra helst er yður skortir ekki góss." Ásbjörn segir: " Það var mér þá í hug er
þú fékkst í hendur Skíða austmanni Þórnýju dóttur okkra utan mína vitand að eg
skyldi eigi fleiri börn upp ala til þess að þú gæfir í brott fyrir utan minn
vilja. Og ef þú gerir eigi eftir því sem eg segi muntu missmíði á sjá og allir
þeir er af mínu boði bregða eða eigi sem eg vil vera láta." Síðan reið hann til
þings. Litlu síðar fæðir Þorgerður sveinbarn. Það var mikið og þriflegt og
fagurt mjög. Allir lofuðu það, þeir er sáu, bæði konur og karlar. Nú þótt
Þorgerði þætti barnið fagurt og ynni mikið þá vildi hún þó láta út bera því að
hún vissi lyndi Ásbjarnar bónda síns að eigi mundi vel duga utan hann réði.
Síðan fékk hún menn til að bera út barnið og búa um sem vandi var á. Þessir menn
báru barnið úr garði út og lögðu niður milli steina tveggja og ráku yfir hellu
mikla og létu flesk í munninn barninu og gengu síðan brott. Maður hét Gestur.
Hann bjó þar sem heitir að Tóftum. Syrpa hét kona hans. Hún hafði fóstrað
Þorgerði fyrr meir þá er hún var barn. Og unni hún henni mikið og lét hana fara
með sér þá er hún var gift þangað á Eyri. Var hún vel kunnandi allt það er hún
skyldi gera. Hverju kykvendi var hún leiðilegri að sjá og lítið var Ásbirni um
hana og þótti hún ærið nær ganga Þorgerði. Fyrir því lét hún Syrpu brott fara og
gifti hana Gesti. Átti hún lítið fé eða ekki áður, annað en það er Þorgerður
lagði til hennar, en hann átti þó eigi mikið. Gestur hafði hið mesta kvonríki
því að hann var mannæli mikið og veslingur. Svo er sagt að þann sama dag er
Þorgerður varð léttari sendi Syrpa bónda sinn að vita sér um brúngras því að hún
gerði mart fóstru sinni það er hún þurfti að hafa. Svo bar til þann dag að hann
hljóp um grjót og haga. Þá heyrði hann barnsgrát, fer nú og snoðrar einart um
hvern stein og þar til er hann finnur barnið, þrífur upp síðan og sýnist
allfagurt. Hann kastar í stakkblað sitt og hleypur heim til Syrpu slíkt sem hann
getur farið og hirðir ekki um það er hann var eftir sendur. Syrpa spurði hví
hann færi svo geystur. Hann kvaðst fundið hafa barn nýfætt" og hefi eg ekki séð
jafnfagurt." Syrpa bað hann sýna sér. Og er hún sá þóttist hún vita hver hans
ætt var. Síðan bað hún að hann tæki skinnfeld þeirra og bæri innar á stofu" og
skal eg leggjast niður og láta sem við eigum barn þetta." Hann kvað engan því
mundu trúa" og er það miklu þriflegra að sjá en okkur sé líkt." Hún bað hann
þegja og eigi þora annað að segja en það er hún vill. Síðan bað hún hann fara á
Eyri og biðja Þorgerði fá sér það er hún þurfti að hafa. Og hann fór þegar.
Gestur kom á Eyri og sagði Þorgerði að Syrpa fóstra hennar hefði barn fætt og
kvað hvorki vera mat né hvíluklæði. Þorgerður undraði þetta mjög og hugði að
fóstra hennar mundi svo gömul að hún mundi eigi barn mega eiga, hefir um þetta
fátt orða en lætur fara slíkt er hún þurfti. Syrpa var hin hraustasta og vildi
ekki að aðrar konur þjónuðu henni. Tekur hún af allan búnað af barninu þann sem
á var og var sá miklu ágætari en hún þyrði að hafa. Tók hún tötra og bjó um sem
herfilegast. Það fréttist nú hvorttveggja að barn þeirra Ásbjarnar og Þorgerðar
var út borið og þótti það óheyrilegt bragð svo ríkra manna og göfugra sem þau
voru, svo það að Syrpa hafði barn fætt og þótti þeim mönnum það ólíkindi er
vissu aldur hennar. Ásbjörn kom heim af þingi og voru honum sögð þessi tíðindi.
Lét hann vel yfir og var nú gott samþykki með þeim hjónum. Svo er sagt að þau
Gestur og Syrpa ala upp barnið. Vex hann svo skjótt að varla þótti líkindi á.
Svo var það barn fagurt og frítt að allir hugðu það að aldrei ættu þau Gestur
það barn. Þá spurði Gestur Syrpu hvað sveinn þeirra skyldi heita. Hún kvað það
maklegt að hann héti Urðarköttur þar sem hann var í urðu fundinn. Hann óx
dagvöxtum. Syrpa gerði honum söluvoðarbrækur og hettu. Hana gyrti hann í brækur
niður. Krækil hafði hann í hendi og hljóp svo úti um daga. Hann var þeim þarfur
í öllu því er hann mátti. Þau höfðu mikla ást á honum. Þá er hann var þrevetur
var hann eigi minni en þeir að sex vetra voru gamlir. Urðarköttur rann oft til
fjöru og voru fiskimenn vel til hans og hentu mikið gaman að honum. Hafði hann
jafnan góðar hjálpir heim til fóstru sinnar Syrpu. Oft kom hann á Eyri og var
þar óvinsæll fyrir griðkonum Þorgerðar. Barði hann á þeim eða krækti fætur undan
þeim með staf sínum en þær báðu honum ills og voru harðorðar mjög. Oft sögðu þær
Þorgerði. Hún lagði fátt til og bað að hann skyldi njóta fóstru sinnar Syrpu og
vera vel við hann. Aldrei ber hann svo fyrir augu Ásbjarnar að hann láti sem
hann sjái hann og æmtir honum hvorki vel né illa. En allir aðrir undruðu hann ef
hann væri sonur þeirra Gests og Syrpu svo ámátleg sem þau voru bæði en hann var
bæði mikill og fríður og vel knár. Oft bað Syrpa að hann skyldi eigi koma á
Eyri" því að mér segir það hugur að þar muni eg nokkuð illt af hljóta en mér
tjóar það eigi að banna þér." Urðarköttur kvað eigi svo vera mundu. Líður nú þar
til að hann var sex vetra. Þá var hann eigi minni en þeir að tólf vetra voru og
að engu óþroskulegri. Svo var sagt að Urðarköttur rann til fjöru einn dag sem
hann var vanur að finna fiskimenn. Voru þá flestir að komnir en sumir reru að
utan. Þeir höfðu vel fiskt og köstuðu af skipum. Þeir höfðu tekið einn
ferelning, bæði mikinn og góðan, og köstuðu honum í flæðarmál og mæltu: "
Urðarköttur félagi, taktu og drag upp fiskinn." Hann mælti: " Viljið þér gefa
mér fiskinn ef eg fæ upp dregið?" Þeir kváðu hann verðan vera að hafa ef hann
léki það og jáðu því allir. Urðarköttur var í skinnstakki og söluvoðarbrókum og
allt af neðan. Gekk hann berfættur hvern dag. Hann hafði snæri um sig hvern dag
og hettu sína yfir utan. Hann hleypur út í lárnar og bregður í fiskinn öðrum
enda á snærinu en annan hefir hann um herðar sér, streitist nú mjög og gengur
stundum á en stundum ekki. Allir horfðu á og hlæja að honum. Hann fer ekki að
því. Svo lengi sem hann hefir að verið gengur honum betur og betur þar til er
hann fær upp dregið. Var þar bratt er hann fór upp. Síðan hljópu þeir að og tóku
af honum fiskinn og vilja eigi halda við hann en hann undi illa við. Fór hann og
sagði Brettingssonum og bað þá duga sér. Þeir gengu þegar til fiskimanna og báðu
þá lausan láta fiskinn og halda sammæli við Urðarkött. Þótti öllum hann vel hafa
til unnið og þó með ólíkindum. Varð svo með atgangi þeirra að hann nær fiskinum
og verður feginn mjög, streitist nú af nýju við fiskinn og dregur heim í tún til
Syrpu fóstru sinnar. Hann færir þeim fiskinn. Urðu þau stórlega fegin. Þetta fór
víða um sveitir og var mikið orð á syni þeirra Syrpu og Gests. Undruðust allir
hví þau skyldu eiga svo ágætan son sem öllum sýndist sjá maður og fannst mönnum
mikið um er hann sáu og heyrðu sagt frá. Leituðu þau alla vega við að torkenna
hann sem þau máttu. Og líður nú svo fram nokkura vetur. Svo er sagt að vinskapur
mikill var með þeim Ásbirni og Þorgeiri goða og mágsemd. Gerði hvor öðrum
veislur og skiptust þeir góðum gjöfum við. Og svo ber að eitthvert haust að
Ásbjörn bauð Þorgeiri mági sínum til sín og hann kemur með marga menn og tók
Ásbjörn við honum vel með mikilli blíðu. Var þar veisla hin besta. Urðarköttur
hafnar ekki vanda sínum um komur á Eyri. Hleypur hann þangað hvern dag og svo
gerði hann enn þenna dag er þeir sátu að veislunni. Hann er nú umfangsmikill og
glímir við griðkonur. Þær taka nú fast á móti honum og ganga að honum fjórar og
varð nú mikið hark. Hann dregur þær innar í stofuna og gangast þar að fast.
Þetta þótti mönnum mikið gaman að sjá atgang þeirra. Svo lauk hann við að hann
felldi þær allar og lék þær illa. Og þá er þau höfðu lokið leik sínum stóð hann
á gólfinu í búnaði sínum. Var það skinnstakkur og krækill er hann hafði hvern
dag í hendi. Þorgeir horfði á hann langa stund og mælti síðan við Ásbjörn: "
Hver er sveinn sjá er hér er kominn?" Ásbjörn segir: " Það ætla eg son þeirra
Gests og Syrpu frá Tóftum." Þorgeir mælti: " Það er ólíklegt og má það ekki
vera." Þá kallar hann á Urðarkött. Hann gekk þegar til hans og settist niður á
einn stokk er stóð fyrir honum. Þorgeir mælti: " Hver ertu skinnstakkssveinn?"
Hann segir: " Eg heiti Urðarköttur og er eg son þeirra Gests og Syrpu er búa hér
út að Tóftum." Þorgeir segir: " Hversu gamall maður ertu Urðarköttur?" Hann
sagði, hann kveðst vera tólf vetra gamall. Þorgeir mælti: " Þú ert mikill maður
og gervilegur og svo vel skapaður að jöfnum aldri að eg hefi engan höfðingjason
séð jafnan þér fyrir allra hluta sakir." Þá mælti Ásbjörn bóndi: " Það muntu þá
mæla mágur er þú sérð Syrpu og Gest, feðgin hans, að þau séu allóhöfðingleg því
að engi mun séð hafa slík svín sem þau eru bæði. Og er það undur er þú talar við
engan mann nema Urðarkött. Skil eg það að þér þykir mikils um vert það er hann
er fagurt skapaður." Þorgeir roðnaði mjög og mælti: " Það hygg eg mér mikla þörf
að tala hér um nokkuð en þó er það mitt hugboð að þér liggi eigi minna við hér
um að tala." Þorgeir frétti enn Urðarkött: " Viltu fara eftir þeim Gesti og
Syrpu? Seg að eg vil finna þau." Hann kveðst eigi fara mundu" veit eg að þú
lætur sem þú munir fá mér aðra móður eða föður. Munu þau þér enga þökk fyrir
kunna enda veit eg eigi að mér sé önnur móðir betri eða faðir en þessi þótt það
væri meir til metnaðar." Síðan var maður sendur eftir þeim og vildu þau eigi
fara. " Mun nú það fram koma," segir Syrpa," sem mér hefir lengi hugur sagt að
hann Urðarköttur mundi illt af því hljóta er hann hljóp þangað á Eyri hvern dag
og lét sem það eitt væri að gera að harkast þar." Nú er Þorgeiri sagt að þau
vildu eigi fara. Þá mælti Þorgeir: " Ger nú fyrir mína bæn að þú lát þau hingað
koma en eg skal veita þér það er þú biður mig." Urðarköttur mælti: " Eigi mun eg
það gera nema þú heitir því að þau fari eigi hryggri af þínum fundi en þau
koma." Þorgeir jáði því að kaupa vel við þau. Eftir það fór hann heim og bað þau
fara með sér" skal eg því heita meðan eg er á dögum að ykkur skal eigi fé skorta
ef eg verð nokkurt sinn meira góss ráðandi en nú er eg." Syrpa segir: " Ekki mun
gera við að sporna. Það mun fram koma sem betur er þó að okkur þyki móti skapi
og skal fara víst." Og er þau komu á Eyri settust þau niður á einn stól fyrir
Þorgeiri og Urðarköttur milli þeirra. Þá mælti Þorgeir: " Það er hugarboð mitt
Syrpa að Urðarköttur sé ekki ykkar son. Er hér ekki seinna um að gera. En
annaðhvort seg sem háttað er, og hafið þar fyrir þökk og vináttu mína, ella
verður þú að þola harðindi og verður þó satt að segja." Syrpa mælti: " Svo fremi
er upp komið að sá mun nú grænstur að segja satt og eftir því sem farið hefir."
Síðan sögðu þau sem orðið var en allir hlýddu vel til þeir hjá voru. Þorgeir
mælti: " Það ætla eg að þið munið nú satt segja." Þá frétti Þorgeir Þorgerði
hversu langt frá því væri er hún fæddi barn. Hún kvað liðið hafa tólf vetur.
Hann spyr hvort hún léti út bera. Hún kvað svo verið hafa. " Hví gerðir þú það?"
segir Þorgeir. Hún sagði að hún þyrði eigi" fyrir reiði og grimmleik bónda míns
Ásbjarnar. Voru þetta hans ráð og unni eg svo mikið sveininum að eg vildi gjarna
hafa upp fætt." Þorgeir mælti til Ásbjarnar: " Viltu mágur við ganga þessum unga
manni að hann sé þinn son og taka hann heim til þín og halda hann sem sjálfan
þig?" Ásbjörn segir: " Það veit eg eigi hver hann á en það má eg að gefa honum
mat sem öðrum mönnum ef þér sýnist það ráð." " Ertu eigi föðurlega við hann eða
lætur hann hafa það er hann vill þá skilur það okkra vináttu því að eigi kann eg
að sjá ef hann ber eigi snöggt af þínum frændum og mínum. En þeim Syrpu skal fá
tólf hundruð fríð fyrir fúlgu Urðarkattar. Skal eg gjalda hálft en þú hálft.
Skal þeim að þessu hafa orðið hin mesta sæmd og gæfa." Fara þau Gestur heim og
líkar allvel. Urðarköttur er nú eftir á Eyri og upp dubbaður og rifið af honum
það er hann hafði áður og fengin bestu klæði. Og þóttist engi hafa séð
jafnfríðan mann og að öllu vel skapaðan. Þótti nú öllum Þorgeir hafa aflað þeim
hinnar mestu sæmdar og gæfu. Og eftir þetta fer Þorgeir heim með föruneyti sitt.
Skiljast þeir mágar vel. Er Urðarköttur nú heima á Eyri. Er Ásbjörn fár við hann
og þó vel en móðir hans veitir honum allt það er hann vill með hinni mestu
blíðu. Venst hann nú við íþróttir allar þær er karlmann má prýða. Svo fer fram
um hríð. Líða af þau misseri. Þess er getið að um vorið ríður Ásbjörn til þings
eftir vanda. Er það sagt að með nautum væri graðungur þrevetur og hinn versti
viðureignar. Máttu konur varla mjólka fyrir honum. Hann var með öllu mannýgur.
Einn morgun komu griðkonur inn æpandi og sögðu að graðungurinn hefði slegið
niður mjólkinni" ertu þar, hinn ragi Urðarköttur, og er sem engi maður sé þar
sem þú ert þó að nokkurs þurfi við." Ámæla þær honum í hverju orði og hrekja.
Urðarköttur mælti: " Því betur að hann fer verr með yður og mun ekki batna við
það þó að þér illyrðið mig." Þær hlaupa að honum og mæltu: " Far þú, hinn góði
Urðarköttur, og hjálp oss við." Lofa þær hann þá í hverju orði. Hann mælti þá: "
Miklu er þetta líkara og athæfilegra að biðja mig vel til og skal nú fara að
vísu," stendur upp og gengur þangað sem nautin voru. Þegar graðungurinn sá hann
réðst hann í mót honum. Var hann hyrndur mjög og ætlaði að kasta honum af hornum
sér. Hann þrífur hornin sinni hendi hvort og eigast við lengi svo hart að jörðin
gengur upp fyrir þeim. Svo gengur Urðarköttur að fast að hann snarar af honum
höfuðið, kastar um hrygg og var þá í sundur hálsbeinið, gengur síðan á brott.
Húskarlar gerðu til graðunginn. Ásbjörn kom heim og var honum sagt frá þessu.
Hann lagði fátt til. Öllum þótti þetta hið mesta þrekvirki orðið af tólf vetra
gömlum manni. Nú fréttir þetta maður frá manni, nær og fjarri. Hann var fálátur
hversdaglega. Gaf hann að fám hlutum gaum, utan fór með leik sínum bæði nætur og
daga. Gerist Ásbjörn við hann fleiri og fleiri svo sem hann sér að hann er
afbragð annarra manna. Líða nú þessi misseri og sitja nú í kyrrðum. Á einhverju
hausti gerðist það vandi Urðarkattar að hann gekk út hvert kveld er yfir kom en
eigi inn fyrr en langt er af nótt. Vita menn nú eigi hvað hann gerir. Einn aftan
kom hann inn. Þá var Ásbjörn kominn í sæng og allt fólk hans. Urðarköttur gekk
að sænginni og spurði: " Hvort sefur faðir minn eða eigi?" Hann kveðst vaka" eða
hvað viltu?" Hann segir: " Eg hefi gengið út sjö kveld í samt og séð hina sömu
sýn hvern aftan. En það veit eg eigi hvað það er. Nú vildi eg að þú gengir út og
hygðir að, því að þú ert skyggn maður." Ásbjörn stóð upp og gekk út með honum.
Urðarköttur mælti: " Eg sé lýsu nokkura til hafsins svo sem eg sé lengst. Þykist
eg vita að það er nokkurs konar eldur." " Hvers getur þú til," segir Ásbjörn,"
að vera muni?" " Eigi veit eg," segir Urðarköttur," því að eg er ungur og kann
eg á fá skyn. En heyrt hefi eg sagt af þeim mönnum er illa eru staddir á sjó að
þeir brenni vita og sjái þar langt til. Eg þóttist í fyrsta kveld gerst sjá en
svo hefir minnkað sem á leið." Ásbjörn segir: " Þetta er líklega getið eða
hversu viltu nú með fara?" Hann segir: " Það vildi eg að þú léðir mér skútu þína
og menn með. Vil eg forvitnast til hvað þetta er." Ásbjörn kvað svo vera skyldu.
Urðarköttur bjóst þegar í stað og bar út á ferjuna það er honum þótti
nauðsynlegast þurfa að hafa. Fara húskarlar þrír og hann hinn fjórði. Þeir róa
út á Skjálfanda en Urðarköttur stýrði. Þá er þeir hafa róið um stund þá mælti
Urðarköttur: " Nú skuluð þér stýra en eg skal róa og vita hvort nakkvað vill
fram ganga." Þeir gerðu svo. Fór einn til stjórnar en Urðarköttur reri einn. Það
sjá þeir að honum gengur miklu meira en hinum þremur. Hann rær lengi og gekk
mikið. Þá mælti Urðarköttur: " Nú skuluð þér róa en eg mun stýra." Þeir gerðu
svo. Þeir taka að róa en hann stýrði. Og er þeir höfðu róið um stund þá hljóp
upp einn þeirra og mælti: " Þar er bæði er vér þolum hart til er vér róum í alla
nótt enda mun nú mikið eftir taka því að eg hygg að vér sjáum hval nýsprunginn."
Urðarköttur kveðst ætla að það væri eigi hvalur" en þó munum vér eigi upp gefa
róðurinn." Og er þeir nálgast kenna þeir að það er kaupskip og er þá harla mjög
sigið. Þeir stinga að stafni og bera festar upp í skipið. Síðan ganga þeir upp í
skipið. Sjá þeir að vitinn hefir brenndur verið og var þá brunnið mjög tréið.
Þeir þykjast sjá að þar mun hörð aðkoma. Tekur Urðarköttur í höfuð manni einum
og finnur að sá er dauður. Allir menn á skipinu eru dauðir. Hann gengur fram
eftir skipinu og á þiljunum sér hann hvar stendur silkitjald og vel búið húðfat
er í tjaldinu. Urðarköttur gengur að og tekur á manninum er þar lá í húðfatinu.
Hann kennir að sjá maður mun lifa. Hann fréttir þá: " Hvort lifir þú góður
maður?" Hann kvað það satt vera. Urðarköttur segir: " Hvert er heiti þitt eða
hvaðan eruð þér? En það þykist eg sjá að þér munuð af hafi komnir vera þótt eigi
hafi greitt til tekist." Hann segir: " Eg heiti Finnbogi en Bárður faðir minn og
er hann víkverskur maður. Eða hver er sjá maður er oss er kominn að finna?" Hann
segir: " Eg heiti Urðarköttur." Finnbogi mælti: " Það er undarlegt nafn." Þá
frétti Urðarköttur: " Hvað mun fleira lifa manna yðvarra á skipinu en þú?" Hann
kvað þá níu á lífi er hann fór að sofa. Urðarköttur frétti: " Hvað hefir yður
mest angrað?" Hann segir að fyrst hefði þeim angrað stórviðri en síðan bæði
drykkleysi og matleysi" hefir og mart að bilað reiða vorum, brutum stýrið en
skipið fullt af austri." Urðarköttur lét nú bera menn þá er lifðu út í skútuna.
Svo margir voru þeir sem Finnbogi hafði sagt. Skorti þar eigi mjólk og aðra
hluti þá er þeim voru skjótastir til lífs þótt hann hefði vitað fyrir hvers við
þurfti. Þá mælti Urðarköttur: " Nú skaltu Finnbogi fá mér lukla þá sem að ganga
kistum yðrum og skal taka gripi þá alla er bestir eru." Þeir gerðu svo.
Urðarköttur var mikilvirkur svo að hann hljóp aftur og fram eftir skipinu og
valdi það af öllu sem honum þótti best og bar út í skútuna svo sem hún mátti við
taka. Síðan þeir voru búnir reru þeir brott og halda sama logni þar til er þeir
koma heim á Eyri. Gengur Ásbjörn mót þeim og fagnar þeim vel, þótti þetta hafa
orðið hin mesta gæfuferð og lætur þeim veita hjálpir og skipar þeim á bæi.
Finnbogi fór á Eyri og tveir menn aðrir. Sat Urðarköttur dag og nótt að næra þá.
Er það sagt að allir menn deyja þeir er á skipinu voru nema Finnbogi. Hann
hresstist og er hinn vænsti maður, bæði mikill og sterkur. Hann átti ágæt vopn,
sverð og skjöld, hjálm og brynju. Var hann stýrimaður og átti að taka fé allt
eftir háseta. Er hann þar um veturinn vel haldinn. Urðarköttur er honum
fylgjusamur. Þeir selja varnaðinn um Flateyjardal og norður um Kinn. Líður af
veturinn og verður ekki fleira til nýlundu á þeim misserum. Hrafn hét maður.
Hann var ungur maður og frændi Ásbjarnar og heimamaður. Hann var frár mjög. Hann
kom aldrei á hest hvert sem hann fór. Það er sagt að þeir Finnbogi og
Urðarköttur ráðast heiman um vorið og ætluðu að heimta saman skuldir þeirra
norður um dali og riðu þeir tveir en Hrafn litli hljóp fyrir. Ríða þeir til
Ljósavatns um kveldið. Tekur Þorgeir við þeim báðum höndum og býður þeim þar að
vera svo lengi sem þeir vildu. Þeir töluðu mart og voru glaðir og vel kátir. Sá
Þorgeir að Finnbogi var hinn ágætasti maður að öllu og vel skapaður. Og um
daginn eftir verða þeir síðbúnir og ríður Þorgeir á leið með þeim ofan með Djúpá
og ríða þeir Finnbogi í Fell um kveldið. Þar bjó þá Drauma-Finni son Þorgeirs.
Var hann spakur maður og vitur. Hann var eigi sammæddur við aðra sonu Þorgeirs.
Hann var finnskur að móðurkyni og hét Leikný móðir hans. Hann tók harðla vel við
þeim. Marga hluti tala þeir spaklega. Um morguninn bað Finnbogi þá ríða snemma"
skulum vér þá dveljast hér hjá yður er vér förum aftur því að mér virðist Finnur
vitur maður." " Lítill kostur er nú við yður að taka en þó mun minni er þér
farið aftur." Síðan riðu þeir út frá Felli. Og er þeir hafa skammt riðið mælti
Finnbogi: " Næsta gerir mér kynlegt." Urðarköttur sá til hans og mælti: " Stígum
af baki því að eg sé að þú ert fölur mjög og má vera þá að af þér hefji." Þeir
gerðu svo, létu hestana taka niður. Og er stund leið bað Finnbogi þá ríða og
kvað af sér hefja, ríða út á fellið og koma undir einn stein mikinn. Þá mælti
Finnbogi: " Hér munum vér við nema og má vera að hér gerist nokkuð til tíðinda í
vorri ferð," stíga af baki og skjóta tjaldi af steininum fram. Sest Urðarköttur
undir höfuð honum. Þá mælti Finnbogi: " Það er líkast að til eins dragi um oss
félaga að engi vor komist með lífi til Noregs. En þér Urðarköttur hefir vel
farið til mín og allra vor. Mundu það sumir menn mæla í mínu landi að þig hefði
happ hent í þessum fundi. Með því að eg vinnst eigi til þér að launa þá skal
eigi af draga það er til er. Hér eru vopn þau er faðir minn gaf mér. Vænti eg
þóttu komir til Noregs eða á önnur lönd nálæg færðu eigi betri. Nú vil eg þau
gefa þér og þar með fé það er þú hafðir af skipinu það er eg átti og það er eg
tók af hásetum að lögum. Þá vil eg gefa þér nafn mitt. Og er eg ekki spámaður en
þó get eg að þitt nafn sé uppi meðan veröldin er byggð. Má mér það mest sæmd og
mínum frændum að svo ágætur maður taki nafn eftir mig sem eg skal ætla að þú
verðir með því að mér verður lítið ætlað." Hann þakkaði honum vel þessa gjöf.
Eigi sat hann lengi yfir honum áður hann dó. Finnbogi sendi Hrafn til Fells.
Kemur Finnur þar og grófu hann niður undir steininum og er hann síðan kallaður
Finnbogasteinn. Síðan fóru þeir heim í Fell. Kvað Finnur farið hafa eftir getu
sinni" sá eg það þó að maður væri vænn og velmenntur að þó var hann nú feigur."
Er Finnbogi þar nú með Finni frænda sínum nokkurar nætur. Síðan ríða þeir upp
til Ljósavatns og sögðu Þorgeiri frænda sínum tíðindin og hverja sæmd hann hafði
fengið. Varð Þorgeir þessu harðla feginn. Hann kveðst fyrir löngu það hafa honum
spáð að hann mundi afbragð annarra manna verða. Sitja þeir frændur nú harðla
glaðir og vel kátir. Lét Þorgeir nú heimta saman fé það er hann átti. Síðan riðu
þeir á Eyri allir samt. Kann þá maður manni að segja hver afburðarmaður hann er
annarra manna. Þykir þeim Ásbirni og Þorgerði nú gott til að frétta því að honum
vill nú flest til virðingar og sæmdar. Ríður Þorgeir heim en Finnbogi situr
heima með föður sínum á Eyri og vel haldinn. Það sama sumar kom skip af hafi.
Því skipi stýrði sá maður er Bárður hét, víkverskur að kyni. Þetta skip kom á
Knarrareyri. Bárður stýrimaður fór til Ljósavatns þá vist með Þorgeiri goða.
Þenna tíma réð Hákon jarl fyrir Noregi. Var þá virðing hans sem mest og ríki.
Þenna vetur var Bárður á vist með Þorgeiri. Finnbogi var þar jafnan því að
frændsemi þeirra var hin besta. Um vorið sagði Finnbogi Þorgeiri frænda sínum að
hann vildi utan fara um sumarið með Bárði stýrimanni. Þorgeir mælti: " Þó að oss
þyki góð hérvist þín frændi þá mun ekki tjá að telja þig því að það mun fyrir
liggja. En það hygg eg þig hafa af frændum þínum að þeir hafa mjög orðið fyrir
áleitni af mönnum og öfund en þó muntu þykja hinn frægasti maður hvar sem þú
kemur." Síðan riðu þeir á Eyri og bera þetta upp fyrir Ásbirni. Hann kveðst
gjarna vildu að hann væri heima heldur hjá honum" nú af því að hann mun ráða
vilja ferðum sínum þá vil eg eigi gera þetta móti honum heldur en annað." Þeir
réðu honum fari með Bárði stýrimanni. Gerðist hann stýrimaður að hálfu skipinu.
Þá er þeir voru búnir fluttu þeir Ásbjörn og Þorgeir til skips það er Finnbogi
átti. Hann hefir ekki mikið fé. Skiljast þeir nú með kærleikum miklum. Kippa
þeir nú upp akkerum og sigla í haf. En þá er þeir höfðu siglt nokkur dægur tekur
af byri og gerir á fyrir þeim hafvillur og vita þeir eigi hvar þeir fara. Þar
kemur er haustar og stærir sjóinn. Og einn tíma ber þá úr hafi og að landi. Var
það síð dags. Þeir sáu ekki nema björg og boða stóra svo að brast í björgunum.
Nú með því að veður stóð að landi harðla mikið keyrir þar að skipið og brýtur í
spón. Týnast menn allir utan Finnbogi kemur einn á land með vopnum sínum og
húðfati. Þar var forlendi lítið og sér hann ekki nema björg og hamra. Hann
gengur nú með björgum þeim nokkura hríð og þar að sem kljúfast björgin og þar
féll ofan lækur í sjó og þar leitar hann upp á björgin og við færleik hans kemst
hann upp og var þá myrkt af nótt. Hvorki skorti frost né vind. Fraus að honum
klæðin öll. Þar var harðla snjámikið. Kastaði hann nú húðfatinu á bak sér og
gengur á land upp. Og er hann hefir gengið um hríð kennir hann eldsdaun og litlu
síðar kemur hann að bæ einum. Það var mikill bær og veglegur. Hann setti niður
húðfatið og gengur heim að dyrum og heyrir hann það að mart er manna inni. Þeir
sitja við elda. Hann lýstur á dyrin. Maður tók til orða og bað að einnhver
sveina gengi til dyra. Þeir kváðust eigi hirða þótt svo berði allar nætur.
Finnbogi laust annað högg og var það sýnu meira. Þessi bað þá lúka upp dyrum.
Þeir kváðust eigi það mundu gera þó að tröll berji allar nætur. Hann sló höggið
þriðja og svo hart að öllum brá við. Búandi hljóp upp við og kvað þá eigi
meðalóvini vera er þeir vildu eigi til hurðar ganga þó að menn kveddu" mun sá
einn úti vera er betra mun inni þykja í slíku sem nú er." Síðan tók hann exi í
hönd sér og gekk til dyra. Hann heilsar gestinum og frétti hann að nafni. Hann
kvaðst Finnbogi heita og vera Ásbjarnarson og íslenskur maður. Bóndi segir: "
Hvenær komstu hér til lands?" Finnbogi segir: " Eg kom hér í kveld." " Þú munt
haft hafa harða landtöku?" sagði bóndi. Finnbogi kvað brotið skipið" en týndust
menn allir og fé en eg kom einn á land eða hvar hefir oss að landi borið?" Bóndi
segir: " Yður hefir borið að Noregi heldur norðarla, við Hálogaland. En sá bær
er þú ert að kominn heitir á Grænmó." Þá fréttir Finnbogi: " Hvað heitir bóndi
sjá?" Hann segir: " Eg heiti Bárður." " Ertu hér formaður á Hálogalandi?" Hann
kvað svo vera. Þá spurði bóndi: " Hversu gamall maður ertu Finnbogi?" " Eg er nú
sextán vetra." Bóndi mælti þá: " Engan hefi eg séð slíkan sextán vetra gamlan og
vera mun þér fleira vel gefið en vöxtur og vænleikur eða er hann íslenskur faðir
þinn?" " Nei," segir Finnbogi," hann er héðan af Hálogalandi ættaður." Bóndi
mælti: " Ertu son Ásbjarnar Gunnbjarnarsonar dettiáss?" " Það er satt," kvað
hann. Bóndi segir: " Þaðan er mér úlfs von er eg eyrun sé. Er það þó ráð að
ganga inn og vera hér í nótt." Finnbogi gerði svo. Var tekið við vopnum hans og
klæðum og voru honum fengin þurr klæði. Var allt fólk við hann vel kátt. Um
morguninn var Bárður snemma á fótum og vakti Finnboga upp" er það sýnna að fé sé
upp rekið nokkuð." Finnbogi stóð upp og gengu til sjóvar og var sem Bárður gat
að mestur þorri var á land rekinn fjárins. Lét Bárður allt heim færa og svo að
duga sem hann ætti sjálfur og var það stórmikið fé. Bárður bauð Finnboga þar að
vera svo lengi sem hann vill. Var hann þar um veturinn, sat í góðu haldi að eigi
vantaði. Bárður veitti honum harðla vel. Þar var mannmart og hin mesta gleði.
Finnbogi var góður af fénu enda skorti þá eigi til með því að hann var
stýrimaður og tók fé allt eftir skipara sína sem þá voru lög til þann tíma. Sú
nýlunda varð þann vetur á Hálogalandi sem oft kann verða að björn einn gekk þar
og drap niður fé manna og eigi gerði hann annars staðar meira að en á Grænmó. Og
svo kemur að Bárður stefnir þing og gerir björninn sekjan og leggur fé til
höfuðs honum. Og eftir það gera menn til hans jafnan og verður hann eigi unninn
og gerist hann illur viðureignar. Drepur hann bæði menn og fé. Það er sagt að
Bárður bóndi átti sætur og var langt milli bæjar og sæturs. Lét hann þar geyma
um vetrum fjár síns. Varð honum því skaðasamt að björninn lá þar jafnan og þorðu
menn aldrei að ganga til fjárins utan fjöldi manns færi. Eitthvert kveld talaði
Bárður við sína menn að þeir skyldu búast mót birninum, hver eftir sínu megni,
með vopnum" því að á morgun skulum vér fara að birninum." Sumir skeftu exar en
sumir spjót og búa allt það er þeim mætti að gagni verða. Um morguninn voru menn
snemma á fótum og hver pilturinn með sínu vopni. Nú er að segja frá Finnboga.
Áður um kveldið þá er menn voru í svefni stendur hann upp og tekur vopn sín.
Gengur hann út á spor þau er liggja til sætranna. Það var bragð hans að hann
gekk öfugur og henti sporin allt þar til er hann kemur til sætranna. Hann sér
hvar björninn liggur og hefir drepið sauð undir sig og sýgur úr blóðið. Þá mælti
Finnbogi: " Stattu upp bessi og ráð móti mér. Er það heldur til nokkurs en
liggja á sauðarslitri þessu." Björninn settist upp og leit til hans og kastar
sér niður. Finnbogi mælti: " Ef þér þykir eg of mjög vopnaður móti þér þá skal
eg að því gera," tekur af sér hjálminn en setur niður skjöldinn og mælti: "
Stattu nú upp ef þú þorir." Björninn settist upp og skók höfuðið, lagðist niður
aftur síðan. Finnbogi mælti: " Það skil eg að þú vilt að við séum jafnbúnir,"
kastar sverðinu frá sér og mælti: " Svo skal vera sem þú vilt og statt nú upp ef
þú hefir það hjarta sem líklegt væri heldur þess kvikindis er ragast er."
Björninn stóð upp og byrsti sig og gerðist mjög ófrýnlegur, hljóp að Finnboga og
færir upp hramminn og ætlar að ljósta hann með. Og í því er hann hefir sig upp
til hleypur Finnbogi undir hann framan. Þeir gangast að lengi og gengur upp
fyrir þeim flest það er fyrir þeirra fótagangi varð. Traðkið varð mikið og varð
sú endalykt að hann gengur björninn á bak aftur og braut í sundur hrygginn í
honum og býr um hann sem áður. Síðan tók hann vopn sín og gekk heim eftir það og
er mjög stirður, leggst niður í sæng sína og lætur sem hann hafi sofið. Litlu
síðar tók Bárður á fótum honum og var þá ferðarbúinn sem fyrr var frá sagt. Hann
frétti ef Finnbogi vildi fara með honum. Hann kveðst það gjarna vilja. Síðan
fóru þeir og komu til sætranna. Sjá þeir að björninn liggur þar og hefir sauð
undir. Þá bauð Bárður förunautum sínum að vinna til fjár og ganga að birninum.
Það vildi engi þeirra og eigi nær koma því að þeir hopuðu skjótt. Bárður mælti:
" Það veit eg eigi með hverjum hætti er um björninn því að eg sé hann ekki
hrærast. Með því að eg gerði hann sekjan þá er það maklegt að eg gangi fyrstur
að honum." Síðan snarar hann fram djarflega. Síðan sér hann að björninn er
dauður. Þá þyrpast þeir að og skorti þá eigi atgang. Bárður sá hvergi særðan
björninn, leitar nú að og finnur brotinn hrygginn í honum. Bárður mælti: " Þetta
er fáheyrt bragð eða verk og hefir engi háleyskur maður þetta gert og muntu
Finnbogi hafa þetta unnið." Finnbogi segir og biður hann hafa það fyrir satt er
hann vill. " Eg þykist það víst vita," segir Bárður," eða hversu fórstu að?"
Finnbogi segir: " Það skiptir öngu. Eigi muntu svo vinna né þinn sonur." Bárður
kvað eigi auðfengna menn til slíks verks" nú skal eg heimta þetta fé saman sem
eg eigi sjálfur til handa þér." Síðan flógu þeir björninn og fóru heim eftir
það. Líður nú veturinn og verður engi nýlunda önnur. Bárður veitti Finnboga
hvern dag öðrum betur. Og þá er voraði gerðust siglingar miklar fyrir
Hálogalandi, bæði norður og suður. Finnbogi tók það í vanda sinn hvern dag er
hann var mettur, gekk ofan á björgin og sat þar hvern dag og horfði á sigling
manna, þótti það gaman að sjá fögur skip á margan hátt. Það var einn dag að
Finnbogi gekk fram á björgin. Hann sá að einn maður reri sunnan með landi á
skútu mikilli. Hann var mikill maður og grepplegur. Hann var í rauðum
skarlatskyrtli og digurt silfurbelti hafði hann um sig með slegnu hári. Var það
bæði mikið og fagurt og lá niðri á herðum honum. Svo reri hann handstinnan að
honum þótti fljúga fram skútan. Og hann kallar á hann. Þá reri hann nær þegar.
Finnbogi spurði hvað hann héti. Hann gaf upp róðurinn og sagði honum að hann
héti Álfur og kallaður afturkemba. " Hvaðan ertu?" segir Finnbogi. Álfur sagði
honum að hann réði fyrir þeirri ey er Sandey héti" og er eg mægður við jarlinn.
Á eg Ingibjörgu systurdóttur hans. Nú skal eigi fleirum orðum á glæ kasta svo að
eg hafi ekki í mót. Hver er sá maður er svo er spurull?" Finnbogi sagði til sín
og föður síns. Álfur segir: " Hefir þú drepið skógarbjörninn þeirra
Háleygjanna?" Hann kvað það satt. Álfur frétti: " Hversu fórstu að því?"
Finnbogi segir: " Engu skiptir þig það því að eigi muntu svo drepa." Álfur
mælti: " Hver Ásbjörn er faðir þinn?" Finnbogi segir: " Hann er Gunnbjarnarson,
norrænn maður að kyni." Álfur spurði hvort hann væri dettiás kallaður. Finnbogi
kvað það satt vera. " Þá er eigi kynlegt þóttú látir digurbarklega eða hversu
gamall maður ertu?" Finnbogi segir: " Eg er seytján vetra." Álfur mælti: " Vertu
eigi annarra seytján vetra jafn mikill og sterkur sem þú ert." Finnbogi segir: "
Það er sem verður til þó enda muntu dauður áður eða hvert skal fara?" Hann sagði
að hann skyldi norður á Mörk og heimta skatt. Finnbogi frétti hví hann færi einn
samt. " Ekki þarf eg fleiri manna til þessa." Finnbogi frétti: " Nær skaltu
norðan?" Álfur segir: " Það skal á hálfs mánaðar fresti eða því nær." " Viltu
flytja mig," segir Finnbogi," norðan héðan þá er þú ferð aftur?" Álfur segir: "
Svo líst mér á þig sem þú megir vel róa svo undir þér sjálfur og mun eg við þér
taka þá er eg fer norðan. Eða hvað viltu suður í land?" Finnbogi segir: " Eg vil
finna Hákon jarl. Fór eg því af Íslandi." Álfur mælti: " Þú munt fara sæmdarför.
Muntu vera íþróttamaður mikill sem þú átt kyn til. Munum við skilja nú að
sinni." Bað hann Finnboga vel fara og hvor annan. Fór Álfur norður með landi en
Finnbogi gekk heim og sagði Bárði viðræðu þeirra, svo það er hann ætlaði suður
með honum. Bárður kvað hann því eigi mundu ráðið hafa ef hann hefði vitað" uggi
eg að illa takist til því að Álfur er hinn versti maður og svikráðafullur. Dugir
honum það er hann er mægður við jarlinn og er hirðmaður hans. Verða menn af því
að þola honum margan ójafnað." Finnbogi kvað vel duga mundu" skaltu Bárður
annast fé mitt og sjá fyrir slíkt sem þú vilt." Líður þar til er Álfs var norðan
von. Á þeim degi sem Álfur hafði sagt að hann mundi norðan koma bjó Finnbogi sig
af Grænmó. Hann hafði með sér húðfat sitt og þá gripi sem honum þótti
nauðsynlegast þurfa. Þeir höfðu skamma stund beðið áður Álfur reri norðan. Var
skútan mjög sett. Álfur endir vel orð sín og stingur þar stafni að. Þeir
kvöddust vel. Síðan gekk Finnbogi út á skútuna og þótti Álfi niður ganga við
skútan og mælti: " Það sé eg á húðfati þínu að eigi mun þér silfurfátt verða til
laukunnar þá er þú kemur til Hákonar jarls." Eftir það skilja þeir Finnbogi og
Bárður með blíðu en þeir Álfur halda suður með landi svo sem gengur. Og er Álfur
hafði róið um hríð bað hann Finnboga róa. Hann gerði svo. Álfur sat og stýrði.
Finnbogi reri svo að Álfi þótti kyrr standa skútan þá er hann reri. Þeir
töluðust mart við. Frétti Finnbogi hvort þeim mundi heim ganga í Sandey um
kveldið. Álfur segir: " Hér er ey í milli og er eg vanur að vera þar um nótt þá
er eg fer norðan en þá kem eg heim annan morgun til dagverðardrykkju árla."
Finnbogi segir: " Hversu skjótt skal suður með skattinn?" Álfur segir: " Eg mun
dveljast heima um hríð." Síðan komu þeir í eyna og var þar hellir mikill fyrir
ofan malarkambinn. Álfur mælti: " Nú skulum við gera okkur fyrir sem minnst og
bera ekki af skútunni. Skaltu ganga að framstafni en eg að skut og berum svo upp
í hellinn skútuna." Svo gerðu þeir og bjuggu vel um. Eftir það skiptu þeir
verkum með sér. Finnbogi sló upp eld en Álfur tók vatn. Finnboga gekk seint að
gera eldinn og loga illa skíðin. Ber hann á eldinn mikið og blés að fast. Þá
heyrir hann hvin upp yfir sig. Þá slöngdi hann sér af út öðrumegin hjá eldinum.
Var Álfur þar kominn og ætlaði skjótt um að ráða við Finnboga. Hann hljóp upp og
undir Álf. Var hann afrendur að alfi. Gangast þeir að lengi. Tekur þá eldurinn
að brenna og sér um allan hellinn. Finnbogi sér hvar einn steinn var í
innanverðum hellinum. Hann var hvass ofan sem egg. Þar vildi Álfur færa hann að.
Finnbogi forðast það ekki. Og er þeir koma að steininum hleypur Finnbogi yfir
upp og kippir að sér við með afli og brýtur bringubein hans á steininum og lætur
Álfur þar lífinu með ósæmd sem hann var verður. Síðan bjóst Finnbogi þar um og
svaf af nóttina við góðar náðir. Um morguninn gerir hann það ráð að hrinda fram
skútunni, tekur vopn sín. Síðan heldur hann skútunni suður með landi, slíkt sem
ganga mátti. Eigi létti hann fyrr en hann kom í Sandey snemma morguns. Og er
hann kemur til Sandeyjar ganga menn í mót honum því að þeir kenndu skipið og
ætluðu að Álfur mundi á vera. Finnbogi gekk upp í móti þeim. Þeir heilsuðu honum
vel og spurðu hann tíðinda. Hann kveðst engi kunna að segja. Finnbogi spyr hvar
Ingibjörg væri. Þeir sögðu að hún væri í skemmu. Hann bað þá fylgja sér þangað.
Og er hann kom þangað heilsaði hún honum og spurði hver hann væri. Hann nefndi
sig og föður sinn. Hún spurði hvort hann hefði á Hálogalandi drepið björninn.
Hann kvað svo vera. Hún segir: " Hversu fórstu að að bana honum?" Finnbogi
segir: " Engu skiptir þig það því að eigi mun þinn son svo drepa." Ingibjörg
mælti: " Var Ásbjörn dettiás faðir þinn?" Hann kvað svo vera. Hún mælti svo: "
Eigi er kynlegt að þú sért ágætur maður. Eða með hverjum fórstu norðan?" Hann
segir: " Eg fór með Álfi norðan, bónda þínum." " Hvar skildust þið?" " Hér
norður," segir hann," í ey þeirri að hann er vanur að vera þá er hann fer hér á
milli. Nennti hann eigi að róa hingað og ætlar hann þegar á fund Hákonar jarls.
Hann sendi mig eftir Ragnhildi dóttur sinni og það með til jartegna að hún hafði
þessa oft beðið og aldrei fyrr fengið en nú kvað hann hana fara skyldu." Hún
segir: " Veit eg að þetta er satt. En þó þykir mér það undarlegt að hann hefir
sent ókunnan mann slíks erindis. Nú skaltu eta og drekka. Síðan skaltu vita þitt
erindi." Hann gerir svo. Ingibjörg fór til tals við dóttur sína og frétti ef hún
vildi fara með þessum manni. Hún bað hana ráða. Síðan bjó hún hana sem hún kunni
best og bar á hana gull og silfur og alla hina bestu gripi þá er hún átti til.
Og er þau voru búin fylgir Ingibjörg þeim til skips. Tók Finnbogi Ragnhildi í
fang sér og bar hana út á skútuna. Þá mælti Ingibjörg: " Þótttu hafir Finnbogi
farið með flærð og hégóma þá vara þig að þú ger ekki meyjunni til miska. En
þóttú gerir annað illa eða hafir gert þá er þér þetta skjótast til dauða." Hann
reri á brott. Þá mælti Ragnhildur: " Með hverjum hætti er Finnbogi um sögn þína?
Hversu skilduð þið faðir minn?" Hann segir: " Svo skildum við að hann er
dauður." Hún mælti þá: " Nú þarf eigi að spyrja fleira. Flyt mig aftur til eyjar
minnar og mun sá grænstur." Finnbogi segir: " Því tók eg þig á brott að þú skalt
með mér fara." Þá tók mærin að gráta. Finnbogi mælti: " Vertu kát því að ekki
skal eg níðast á þér. Verður sem má um mína framferð aðra." Síðan koma þau til
eyjarinnar og bar hann út á skip fé það er þar var eftir orðið. Nú tekur mærin
að gleðjast. Síðan hann var búinn reri hann suður með landi og þegar hann kemur
til hafnar skortir hann eigi menn til þess er hann vill. Gefur hann fé til
beggja handa. Eigi léttir hann fyrr sinni ferð en hann kemur á Hlaðir þar sem
jarl réð fyrir. Gekk Finnbogi þegar upp í bæinn með Ragnhildi til herbergis
þeirra systurdætra jarls, Úlfhildar og Ingibjargar. Þar var tekið við henni
báðum höndum. Þær spurðu hver sá var er svo mikið afbragð er annarra manna.
Finnbogi sagði til sín." Mikinn trúnað hefir Álfur lagt undir þig er hann hefir
fengið dóttur sína þér í hendur enda muntu ágætur maður vera." Finnbogi mælti: "
Gerið svo til meyjarinnar sem hann hafi mér allvel trúað." Síðan bað hann þær
vel lifa. Þær mæltu að hann skyldi svo fara. Finnbogi leigði sér skemmu og bar
þar inn í það er hann átti. Hann hélt mart manna með sér. Einnhvern dag gekk
Finnbogi fyrir jarl og kvaddi hann vel. Hann tók kveðju hans og spurði hver sá
maður væri hinn mikli og hinn vænlegi. Hann segir: " Finnbogi heiti eg," segir
hann," og er eg son Ásbjarnar dettiáss er margir menn kannast hér við í Noregi
en móðurkyn mitt er út á Íslandi en Þorgeir Ljósvetningagoði er móðurbróðir
minn." Jarl mælti: " Fullvel ertu ættaður. Eru mér kunnir frændur þínir og eru
eigi hvers manns makar við að eiga. Eða varstu á Hálogalandi í vetur?" Hann kvað
svo vera. " Deyddir þú björninn?" Hann kvað það satt vera. " Hversu fórstu að
því vopnlaust?" segir jarl. " Eigi varðar yður það. En eigi munuð þér bana svo
öðrum birni." Jarl frétti: " Með hverjum fórstu norðan?" Finnbogi segir: " Eg
fór norðan með Álfi afturkembu mági yðrum." Jarl mælti: " Hvar skildust þið?"
Finnbogi segir: " Hann var eftir í eyju einni." " Hví var hann þar eftir?" segir
jarl. " Eg vó hann," segir Finnbogi. Jarl setti rauðan sem blóð og mælti: " Hví
varstu svo ódauðahræddur eftir slík stórvirki að þú fórst á minn fund. Eða
vissir þú eigi það að engi maður var mér kærri í landinu en Álfur mágur minn og
hirðmaður?" " Því drap eg hann," segir Finnbogi," að mér þóttu nógar sakir því
að hann vildi deyða mig. En eg vissi það að eigi lagði verri maður linda að sér
í Noregi en Álfur var. Nú fór eg á yðvarn fund af því að eg vildi bjóða mig til
fylgdar og framgöngu í stað Álfs, utan níðingsverk þau er hann sparði ekki að
gera vil eg engi vinna. En framgöngu og drengilega vörn ætla eg jafnbjóða yðrum
mönnum flestum." Hákon jarl mælti: " Það munu flestir menn mæla að mér séu
mislagðar hendur ef þú kemst með lífi í brott frá mér eða klakklaust en þó látum
vér marga fá harðindi þó að lítið vinni til eða nær ekki. En þó að Álfur væri
ójafnaðarmaður og illmenni kallaður af sumum mönnum þá skaltu það vita að engi
maður í landinu var meir við mitt skap en hann og mér líkari um alla hluti en
hann var." Finnbogi mælti: " Eg skal eigi leyna yður því að eg hefi til tekið.
Eg tók brott úr Sandey Ragnhildi Álfsdóttur frændkonu yðra og er hún hér komin á
yðvart vald." Jarl mælti: " Eigi hefi eg séð eða heyrt jafndjarfan mann þér. Er
þar annaðhvort að þú ert fól eða þú þykist eiga meira undir þér en oss varir. Nú
þykir mér það of gott að deyja svo skjótt. Skulum vér hafa gaman og skemmtan að
reyna þig í smáleikum." Síðan gekk Finnbogi út til herbergis síns, lét taka sér
drykk og hélt sig glaðan vel og sína menn. Það var einn tíma að jarl blés til
húsþings og lét hann bera út stól sinn á miðjan völl. Síðan lét hann kalla
Finnboga til sín og er hann kom þar þá mælti jarl: " Hér er, Finnbogi, piltur
einn er þú skalt glíma við. Þarftu ekki að hlífast við því að ekki skal hann
hlífa þér." Finnbogi sá hjá stólinum hvar stóð einn blámaður og þóttist hann
eigi hafa séð leiðilegra mann. Síðan bjuggust þeir til glímu og varð sá atgangur
bæði harður og langur. Þóttist Finnbogi það sjá að þessi var magnaður ekki lítt.
Steinn stóð á vellinum harðla mikill og þar vildi hann færa Finnboga að. Hann
lét þá berast að steininum og er þeir komu að þá snarast Finnbogi frá og gengur
hann á bak aftur blámanninn og setur hrygg hans á steininn og brýtur í sundur.
Þá mælti jarl: " Það muntu ætla Finnbogi að verða skaðasamur mínum mönnum."
Finnbogi segir: " Það ætla eg herra að fleiri kalli þetta tröll en mann." Jarl
bað hann brottu verða" og kom eigi á minn fund fyrr en eg sendi orð eftir þér."
Finnbogi fór brott og hélt sig vel og stórmannlega, hafði aldrei færri menn með
sér en tólf. Var og engi sá maður í hirð jarls að eigi þægi góða gjöf af honum.
Varð hann af þessu víðfrægur og vinsæll. Hafði hann af höndum greitt fé það er
Álfur hafði með farið og norðan flutt. Var jarli sagt að það væri vel af höndum
greitt og meira en vandi var á. Jarl fann Ragnhildi frændkonu sína og fagnaði
henni vel. Hún sagði að Finnbogi hefði það vel gert við hana sem mestu varðaði.
Báðar frændkonur jarls og Ragnhildur báðu Finnboga griða og friðar. Þær sögðu
það höfðinglegt bragð þótt hann hefði illa gert. Jarl var hinn reiðasti og var
eigi hægt að fýsa hann vel að gera þá er hann var ráðinn í illa að gera. Líða nú
nokkurar vikur þaðan frá er þau höfðu við talast. Einn tíma lét jarl kalla
Finnboga til sín. Og er hann kom fyrir jarl þá mælti jarl: " Eigi skaltu fleirum
mönnum eyða fyrir mér. Nú skaltu reyna sund við alidýr mitt. Þarf nú eigi að
leyna þig því að eg ætla að dýr þetta skyli deyða þig. En ef svo ólíklegt verður
að þú vinnir yfir dýrið þá mun þér meira ætlað en flestum mönnum öðrum." Þetta
þótti mönnum hinn mesti mannskaði og hörmuðu það bæði konur og karlar. Björninn
var bæði mikill og sterkur. Hann kunni manns máli. Jarl fór ofan til sjóvar með
allri hirð sinni. Finnbogi býst nú til sunds og er hann leggst frá landi bað
jarl að dýrið legðist eftir honum. Björninn lagðist niður fyrir fætur honum og
vildi eigi fara. Jarl eggjaði dýrið og bað hann ekki hlífast við. Síðan lagðist
hann eftir Finnboga. Þar mátti sjá langan leik og harðan og stór köf. Það fann
Finnbogi sem líklegt var að hann þoldi ekki niðri sem björninn. Sér hann að
honum mun eigi duga ef hann verður ráðlaus fyrir. Hann hafði einn tygilkníf á
hálsi sér er móðir hans hafði gefið honum. Hún kvað sér það minjagrip og bað
hann svo til geyma sem hamingja muni fylgja. Og einn tíma er þeir voru niðri
báðir þá tekur hann annarri hendi knífinn en annarri tekur hann saman skinnið
undir bæginum, stingur nú knífinum fyrir framan slíkt er hann má taka, lætur
síðan hlaupa aftur skinnið yfir benina. Blæðir þá inn og mæðir dýrið skjótt. Og
svo verður með öllu umfangi þeirra að Finnbogi deyðir björninn. Leikur hann þá á
svo marga vega sem maður má framast og á flesta vega á sundi leika. Urðu allir
menn þessu stórlega fegnir. Finnbogi fer þá til lands og gengur fyrir Hákon
jarl. Hann mælti þá: " Hefir þú deyddan björninn?" Finnbogi kvað það satt. Jarl
mælti: " Mikill ertu fyrir þér og ólíkur öllum mönnum þeim er komið hafa á mínum
dögum af Íslandi. Skal nú það kunnigt gera fyrir öllum mönnum að allar þær sakir
er þú hefir gert við mig eða aðra menn í Noregi skulu þér upp gefast og það með
að engi skal slíka sæmdarferð farið hafa til mín sá er jafnmikið hefir af gert.
Kom nú í stað Álfs og ver mér hollur og trúr sem þú hefir áður boðið." Finnbogi
þakkar jarli vel þessi orð og allir menn urðu þessu stórlega mjög fegnir. Þeir
sögðu það sem var að fám seytján vetra mundi slíkt mannkaup sem honum. Finnbogi
gengur nú til hallarinnar með hirðinni. Hákoni jarli virðist hann vel og að
jólum gerðist hann hirðmaður og er engi sá með jarli að meira framgang hafi en
Finnbogi. Er hann þar í góðu haldi um veturinn með Hákoni jarli. Um vorið eftir
bar saman orðræðu þeirra jarls og Finnboga. Jarl spurði hvað hann vildi að
hafast um sumarið" nú muntu vilja fara til Íslands. Fer yður svo flestum þegar
þér komist í gildi við höfðingja eða í kærleika þá viljið þér þegar á brott."
Finnbogi sagði að honum væri ekki það í skapi að skilja svo skjótt við Hákon
jarl. " Með því að þú ætlar með oss að vera þá hefi eg þér sendiför ætlað. Maður
hét Bersi og ættaður hér í Noregi. Hann var hirðmaður minn og kaupmaður mikill.
Svo bar til að hann varð fyrir fjársköðum og týndi öllu sínu góssi. Síðan bað
hann mig ljá sér fé nokkuð og eg léði honum tólf merkur brenndar. Eftir það fór
Bersi hinn hvíti á brott og aldrei hefir hann aftur komið síðan á sjö vetrum. Nú
er mér sagt að hann sé kominn út í Grikkland en þar ræður fyrir konungur sá er
Jón heitir og ágætur höfðingi. Nú hefir Bersi gerst hirðmaður Jóns konungs og
vel virður. Nú vil eg senda þig eftir fénu. Vil eg nú hafa hálfu meira eða höfuð
hans ella. Nú þó að eg sé ríkur og víðfrægur þá er eg þó ekki vinsæll af
höfðingjum í öðrum löndum. Þyki eg vera nokkuð harðráður og helsti svikall. Má
eg eigi vita hversu hann tekur þínu máli fyrir mínar sakir. Veldu af mínum
mönnum það er þér þykir líkast og bú að öllu þína ferð sem best." Svo gerði
Finnbogi. Hann bjó skip sitt vel og valdi af liði jarls það er honum þótti best
til fallið. Og er hann var albúinn þá gekk hann fyrir jarl og mælti: " Einn er
hlutur er eg vil biðja yður." " Hvað er það?" segir jarl. " Þess vildi eg biðja
yður herra að þér létuð Ragnhildi frændkonu yðra hér hjá yður vera vel haldna og
sendið hana eigi heim til Sandeyjar og eigi giftið þér hana meðan þér fréttið
mig á lífi." Jarl kveðst því honum heita mundu" má vera að þú hafir það hugsað
þá er þú tókst hana brott úr Sandey." Jarl gaf honum gullhring þann er stóð mörk
og skikkju, hinn besta grip, og væri það tignum manni sæmileg gjöf að þiggja.
Síðan lét Finnbogi í haf og greiðist vel þeirra ferð og komu við Grikkland. Fer
Finnbogi hljóðlega og tekur sér herbergi skammt frá konungs aðsetu. Þeir hafa
kaupstefnu við landsmenn. Grikkland var þá vel kristið. Finnbogi frétti að Bersi
var með konungi vel haldinn. Og það var einn dag að Finnbogi bjóst á konungs
fund, tekur vopn sín og býst vel harðla. Þeir ganga tólf saman fyrir konung.
Finnbogi kvaddi konung. Hann tók vel kveðju hans og spurði hver hann væri.
Finnbogi sagði til sín. Hann kveðst ættaður í Noregi og á Íslandi. Konungur
mælti: " Þú ert stórmannlegur maður og munt vera mikils háttar maður á þínu
landi. Eða á hvern trúir þú?" Finnbogi segir: " Eg trúi á sjálfan mig." Konungur
segir: " Hversu gamall maður ertu?" Finnbogi segir: " Eg er nú átján vetra
gamall." Konungur mælti: " Svo líst mér sem margur treysti á minna, þeirra er á
þann hátt trúa sem þú. Eða hvert er erindi þitt hingað?" Finnbogi segir: " Mig
sendi jarl sá er Hákon heitir og ræður fyrir Noregi. Er eg hirðmaður hans en
hann á fé að þeim manni er Bersi heitir og er hirðmaður yðvar" segir hann
konungi allan útveg þann sem á var. Konungur mælti: " Heyrt hefi eg getið
Hákonar jarls og jafnan að illu en aldregi að góðu. Hugði hann undarlega að hann
mundi fá þess manns höfuð er eg vildi halda. Og svo sem það er Finnbogi, að þú
hefir oss heim sótt um langan veg, en ert afbragð annarra manna þeirra sem hér
hafa komið norðan úr löndum á mínum dögum, þá er nær að eg geri fyrir þín orð
nokkurn útveg þann er þér mætti vel líka. Nú skuluð þér hér í vetur vera og
eigið frjálslega kaup við vora menn." Finnbogi þakkar konungi þessi orð og fór
heim til síns herbergis og eru þar um veturinn vel haldnir. Um vorið gekk
Finnbogi fyrir konung, kveðst þá vildu vita sitt erindi. Jón konungur kvað svo
vera skyldu. Síðan stefndi konungur þing og kom þar Bersi hinn hvíti og mart
annarra manna. Þá mælti konungur: " Áttu Bersi fé að gjalda Hákoni jarli?" Hann
kveðst eiga að gjalda honum tólf merkur brenndar" og ætla eg aldrei að gjalda
honum." Konungur segir: " Nú skal gjalda honum þegar í stað." Hlýtur Bersi nú að
greiða féið en konungur leggur til hálfu meira og fær Finnbogi það eigi síður.
Þá mælti konungur: " Það skaltu vita Finnbogi og þeir menn sem hér eru að eg
geri þetta fyrir þín orð. En þess vil eg þig biðja að þú veitir oss það að vér
sjáum nokkura aflraun þína með því að eg veit að þú ert umfram aðra menn að afli
búinn og takir síðan við trú." Finnbogi mælti: " Það vil eg heita þér ef þessi
boðskapur kemur norður í land þá skulu fáir taka þann sið fyrr en eg og alla til
eggja þá er á mín orð vilja hlýða." Konungur sat á stóli og tólf menn hjá honum,
sex til hvorrar handar. Finnbogi stóð fyrir konungi. Hann var ágætlega búinn og
undruðu allir menn hans fegurð og kurteisi. Finnbogi gekk að stólinum og hefur
upp á öxl sér og gengur út úr mannhringinum og setur þar niður stólinn. Allir
undra þessa manns afl. Konungur gaf Finnboga gullhring er stóð tíu aura, sverð
og skjöld, hina bestu gripi. " Hér með," segir konungur," vil eg lengja nafn
þitt og kalla þig Finnboga hinn ramma. Er það mín ætlan að þitt nafn sé uppi
meðan heimurinn er byggður. Skaltu vera fullkominn vor vin hvort sem vér
finnumst nokkuru sinni eða aldrei héðan frá." Eftir það bjóst Finnbogi hinn
rammi á brott með sínu föruneyti. Skilja þeir konungur hinir bestu vinir. Léttir
Finnbogi eigi fyrr sinni ferð en hann kemur heim í Noreg. Tók jarl við honum
forkunnlega vel og þótti hans ferð orðið hafa hin besta, fengið fé mikið og sæmd
af Grikklandskonungi. Býður nú jarl Finnboga með sér að vera og setur hann hið
næsta sér og virti engan mann fyrir hann fram og er nú kallaður Finnbogi hinn
rammi. Hann er nú með jarli um sumarið áfram í góðu yfirlæti. Það er einn tíma
að Finnbogi kom að máli við jarl og bað hann fara til Sandeyjar að sætta þau
Ingibjörgu" og vil eg það til skilja með atgöngu yðvarri að eg fái Ragnhildar
dóttur hennar en unna henni sæmdar fyrir dráp Álfs bónda hennar." Jarl jáði
þessu blíðlega og sendi menn í Sandey til Ingibjargar, bað hana gera veislu móti
sér. En hún bað að Finnbogi kæmi eigi til þeirrar samkundu" því að eg má eigi
sjá þann mann er mér hefir slíka skapraun gert sem hann." Jarl kveðst á það
mundu hætta. Síðan búast þeir jarl og Finnbogi og fara til eyjarinnar með marga
menn. En er þeir komu til eyjarinnar þá var þar fyrir mannfjöldi mikill og búin
hin besta veisla. Þegar jarl fann Ingibjörgu frændkonu sína varð hann einn að
ráða þeirra í milli hvort er henni þótti vel eða illa. Finnbogi sendi eftir
Bárði bónda á Grænmó. Kemur hann þar með mikið fé er Finnbogi átti. Gerir jarl
mikla fésekt eftir víg Álfs afturkembu og hér eftir festir hann Finnboga
Ragnhildi frændkonu sína. Skal þetta fé heiman fylgja Ragnhildi og lætur
Ingibjörg sér nú þetta vel líka með því að maður er hinn ágætasti en hún sér
fullan vilja jarls um þetta, taka nú veislu öll saman og er Ragnhildur á bekk
sett með fjölda kvenna og eru menn nú glaðir og kátir. Eftir veisluna gaf
Finnbogi jarli góðar gjafir og Bárði af Grænmó gaf hann hinar bestu gjafir og
öllum ríkismönnum þeim sem þar voru gaf hann nokkura góða gjöf og sæmilega.
Situr Finnbogi nú eftir í Sandey en jarl fór heim með liði sínu. Þau unnast
mikið, Finnbogi og Ragnhildur. Fyrir jól um veturinn fóru þau til jarls og þágu
með honum veislu um jólin. En eftir jól bjóst Finnbogi til heimferðar og er þau
voru búin gekk jarl til strandar með þeim. Þá mælti Finnbogi: " Nú er svo með
vexti herra að eg ætla út til Íslands í sumar og vitja frænda minna og föður
míns og annarra vina minna. Hefir yður vel farið til mín herra og sæmilega. Mun
eg yður kalla hinn mesta höfðingja hvar sem eg kem." Jarl segir: " Svo skaltu
fara sem þú vilt í mínu orlofi. Hefir hér eigi slíkur maður komið að afli og
annarri atgervi og kurteisi sem þú." Jarl gaf Finnboga skip með rá og reiða og
harðla fagurt. Hann kvað hann eigi skyldu farþega annarra manna um Íslandshaf"
slíkt erindi sem þú hefir hingað haft á minn fund." Finnbogi þakkaði honum með
fögrum orðum alla þá sæmd sem hann veitti honum. Skildu þeir með hinni mestu
vináttu og þótti öllum mikils háttar hversu jarl gerði við þenna mann umfram
alla aðra, þá er með honum höfðu verið eða til hans komið eða honum þjónað. Fer
hann nú til Sandeyjar og situr þar um veturinn í góðu yfirlæti. Um vorið fór
Finnbogi út til Íslands og skorti eigi fjárhlut góðan og gripi ágæta. Skiljast
þau Ingibjörg hinir bestu vinir, héldu í haf og urðu vel reiðfara og komu skipi
á Arnareyri. Það fréttist brátt að Finnbogi var út kominn með hinni mestu sæmd
og fengið hina ágætustu konu af Noregi. Ríður þá Ásbjörn faðir hans til skips og
Þorgeir Ljósvetningagoði. Þar verður hinn mesti fagnafundur. Veitir Finnbogi
frændum sínum og vinum með kappi. Síðan reið hann heim á Eyri og þangað lætur
hann flytja varning sinn. Hvert barn varð honum stórlega fegið. Síðan situr hann
heima á Eyri með sæmd og virðing í góðu yfirlæti. Um haustið bjóst Þorgeir við
veislu virðulegri. Þangað bauð hann Ásbirni og Finnboga og fjölda manns. Þar var
ágæt veisla. Og eftir veisluna gaf Þorgeir stórmannlegar gjafir. Hann gaf
Finnboga frænda sínum stóðhross fimm saman, fífilbleik að lit. Það var orð á að
sá væri hestur bestur í Norðlendingafjórðungi. Ragnhildi gaf hann gullhring er
stóð mörk, belti og skikkju góða, hina bestu gripi. Síðan fóru menn heim frá
veislunni. Finnbogi lét reka hrossin á Flateyjardalsheiði. Maður hét Uxi. Hann
bjó þar er heitir að Heiðarhúsum. Hann var hið mesta kofarn í skapi. Hann var
lítill og vesallegur. Hann átti dóttur Brettings bónda. Þau áttu mart barna en
lítið fé. Var hann óvinsæll af öllum mönnum. Finnbogi situr nú heima á Eyri og
svo er sagt að menn verða nakkvað svo til áleitni við hann og eru mest að því
synir Brettings og frændur þeirra og vinir. Þykir þeim Finnbogi miklast mikið af
utanferð sinni. Þótti þeim engis manns getið nema Finnboga síðan hann kom út.
Það er sagt að Finnbogi ætti það fátt í eign sinni að honum þætti meira um vert
en stóðhrossin. Gekk hann jafnan og strauk hrossunum. Uxi kratt jafnan um og
þótti hrossin ganga sér mjög að meini. Var hann jafnan óðmálugur og illmálugur
en Finnbogi gaf að því engan gaum. Ásbjörn átti hey mikil á heiðina og lét aka
heim á veturinn. Það var einn tíma er þeir feðgar óku á heiðina og fór mart
manna með þeim. Og er þeir komu á heiðina þá gerðu þeir hlössin. Skjótt kemur
Uxi þar og er stórorður mjög við Finnboga, segir að hann mun að gera nokkuð ef
hann geymir eigi betur stóðhrossanna. Síðan fara þeir heimleiðis og ganga fyrir
eykirnir svo hver sem búinn var. Finnbogi var eftir og Hrafn hinn litli hjá
honum. Gerðu þeir hlassið. Hrafn hinn litli bað Finnboga gyrða hlassið sem
fastast. Finnbogi bað hann þá undir drepa. Hann kveðst eigi þá dul sér ætla.
Síðan Hrafn var búinn lét hann ganga eftir förunautum sínum. Finnbogi dvelst
eftir og strýkur hrossum sínum og sker mön á hestinum og eftir það gengur hann
heimleiðis. Og er hann kemur út frá Heiðarhúsum sér hann hvar Uxi hleypur með
tveggja handa exi eftir honum og höggur þegar til hans er hann kemur í höggfæri.
Finnbogi snýst að mót en Uxi höggur í klakann og missir hans og fellur áfram svo
að hann liggur flatur. Hann sprettur upp skjótt og höggur þegar til hans í annað
sinn og hið þriðja. Finnboga leiðist nú ákefð hans og tekur af sér kápuna og
snarar saman og slær um fætur Uxa en hann féll snöggt og kemur höfuðið á stein
og fær hann þegar bana. Finnbogi finnur konu hans og segir henni tíðindin. Þótti
henni það skaði mikill. Finnbogi gaf henni gullhring þann er stóð sex aura, bað
hana það hafa fyrst og verja því til bjargar sér. Síðan fór Finnbogi heim og
fann föður sinn. Hann frétti hvað Finnboga hefði dvalið. Hann sagði honum sem
farið hafði. Ásbjörn kvað þá illa tekist hafa" þó að maður væri lítils verður þá
eru þeir þó til eftirmáls að eg get sér þykja misboðið í drápi Uxa. Get eg að
margir láti nú til sín taka um þetta mál, þeir er honum vildu áður ekki gagn
gera." Finnbogi kveðst ekki mundu það óttast við þá sem til móts eru. Um
morguninn þegar dagur var fór hún og sagði frændum sínum þetta víg bónda síns.
Þeir Brettingssynir urðu við þetta stórlega reiðir, búa þegar mál til og fara á
Eyri og lýsa vígi á hendur Finnboga og biðja hann bæta fé fyrir. En Finnbogi
kveðst þeim engu vildu til svara" því að hann hefir áður mælt sér til óhelgi."
Síðan stefndu þeir Finnboga um víg Uxa. Eftir það riðu þeir til Eyjafjarðar á
fund Eyjólfs Valgerðarsonar er þá þótti mestur höfðingi í Eyjafirði. Hann var og
skyldur þeim bræðrum, og báðu þeir hann liðveislu mót Finnboga og þeim frændum.
Hann hét þeim sínu fulltingi. Ríða nú heim og þykjast nú hafa fullnað úr málum,
gerast nú örorðir og illmálgir til Finnboga. Hann lætur sem hann viti það eigi
hvað þeir mæla. Síðan fundust þeir frændur, Finnbogi og Þorgeir. Þá segir
Finnbogi honum það sem í hafði gerst. Þorgeir kallaði betur vera að hann hefði
bætt nokkuru, kvað eigi gott að leggja sæmd sína fyrir slík mál er þó eru engis
verð, fara nú til þings og fjölmenna hvorirtveggju. Síðan höfðu þeir fram málið
á hendur Finnboga. En með því að menn vissu með hverjum hætti hann hafði drepið
hann þá eyddi Þorgeir málið fyrir þeim og una þeir stórum illa við sinn hlut og
skilja við svo búið. Ríður nú hver heim til sinna heimkynna af þinginu.
Ragnhildur hafði fætt barn um haustið. Var það sveinbarn bæði mikið og frítt.
Þetta barn hét Álfur eftir föður hennar. Svo er sagt að eftir þingið fara þau
Finnbogi til Ljósavatns því að Þorgeir vildi eigi að þau væru út þar. Þóttist
hann vita að þeir mundu samkrækja ef þeir sætust svo nær. Hrafn hinn litli fór
með þeim Finnboga. Og um haustið fæddi Ragnhildur annan svein og hét sá
Gunnbjörn og var hinn fríðasti sýnum. Veitti Þorgeir þeim sem hann kunni best.
Svo er sagt að á öndverðum vetri bjóst Finnbogi heiman og Hrafn hinn litli með
honum og ætluðu út á Eyri. Þorgeir kvað óvarlegt að fara þannig einslega við
slíkan þykkjudrátt sem þeirra í milli var. Finnbogi kvaðst óhræddur fyrir það
fara. Síðan fóru þeir tveir samt. Gekk Finnbogi með vopnum, hafði hjálm á höfði,
skjöld á hlið og gyrður sverði, spjót í hendi. Og er þeir komu á utanverða
heiðina mælti Hrafn: " Sérð þú nokkuð til tíðinda Finnbogi?" Hann kvaðst eigi
það sjá að honum þætti tíðindum gegna" eða hvað sérð þú til tíðinda?" " Eg sé,"
segir hann," fram undir brekkuna að upp taka spjótsoddar fimmtán og er það ætlan
mín að fyrir þér muni setið vera. Og er það mitt ráð að við snúum annan veg. Mun
engi á þig leita meðan þú veist eigi hvað fyrir er." Finnbogi segir: " Eigi
munum við það af ráða. Má það vera að það sé glens þeirra sveina að vilja hræða
okkur." " Viltu þá," segir Hrafn," að eg hlaupi á Eyri og segi eg föður þínum?"
" Það vil eg eigi", segir Finnbogi," meðan þú veist eigi hvað þú skalt segja."
Síðan hljóp Finnbogi fram á kamb einn. Hann var stórlega hár og mátti einum
megin að sækja. Finnbogi hefir nú leyst upp steina nokkura. Þá komu þeir synir
Brettings og synir Inga, voru þeir allir sterkir að afli og fullhugar, og með
þeim tíu menn aðrir, frændur þeirra og vinir, og allir hinir hraustustu menn.
Finnbogi heilsar þeim öllum glaðlega og spyr hvert þeir ætluðu. Þorsteinn kveðst
ætla að þá skyldi verða fundur þeirra sá að hann þyrfti eigi að spyrja" skal nú
vita hvort þú ert því hraustari sem þú þykist fyrir öðrum mönnum." Finnbogi bað
þá að ganga fimm bræður og reyna með sér. Þeir neituðu því. Finnbogi bað þá gera
það er þeir vildu. Þorsteinn hljóp þá fram og lagði til Finnboga með spjóti.
Hrafn hinn litli hljóp fram og laust í sundur spjótskaftið. Þorsteinn brá sverði
og hjó til Finnboga. Hann klauf skjöldinn öðrum megin mundriða og hljóp sverðið
á rist Finnboga. Hann sló Þorstein með steini og féll hann þegar í óvit.
Finnbogi hjó þá á hálsinn og af höfuðið. Og í því lagði Sigurður Brettingsson
til Finnboga þar sem hann var hlífarlaus fyrir og kemur það í lærið og sker út í
gegnum. Það verður mikið sár. Finnbogi leggur þá í skjöldinn og í gegnum hann og
nístir hann niður við klakann. Grímur hljóp þá fram með exi harðla mikla og
ætlaði að færa í höfuð Finnboga. Hann brá við skjaldarbrotinu og drepur undir
höggið en slær sverðinu á öxl Grími og klýfur hann í herðar niður. Síðan gengu
þeir fram synir Inga, Þórir og Grímur. Þeir báðu menn að sækja drengilega. Þá
mælti Finnbogi til Hrafns: " Far þú nú á Eyri til Ásbjarnar því að nú veistu
hvað þú skalt segja." Hann brá við skjótt og fór slíkt sem fætur mega af taka.
Þeir sækja að Finnboga en hann verst vel og drengilega. Er það sagt að þeir
falla báðir synir Inga. Þeir sækja hann nú tíu en hann verst einkar vel og
drengilega. Það er nú að segja frá Hrafni. Hann kom á Eyri og sagði Ásbirni þau
tíðindi sem orðið höfðu. Hann brá við skjótt og fór með sétta mann þar til er
þeir börðust. Var svo komið að Finnbogi sat á kambinum og varðist svo með
sverðinu. Þeir sóttu þá að honum þrír og allir sárir mjög. Þegar þeir sáu
Ásbjörn forðuðu þeir sér og leituðu undan. Finnbogi var mjög yfirkominn bæði af
sárum og mæði. Hafði hann drepið þá tólf en þrír komust undan og mjög sárir.
Heitir þessi kambur síðan Finnbogakambur. Eftir það færði Ásbjörn Finnboga á
Eyri og græddi hann. Fréttist þessi atburður og þótti mönnum undarleg vörn sjá
og lofuðu mjög hans vörn og hans fræknleik. Þessa menn kölluðu þeir fallið hafa
óhelga en Finnbogi verið saklaus og varið hendur sínar. Síðan fór Finnbogi heim
til Ljósavatns og sátu þar um veturinn í góðum náðum. Var nú allt kyrrt og
tíðindalaust. Um sumarið varð umræða mikil á þingi um þessi mál. Fylgdi Eyjólfur
Möðruvellingur þessum málum þeirra Brettings og Inga og margir menn með honum en
Þorgeir goði mót honum og þeir allir frændur Finnboga. Nú með því að þeir
frændur höfðu styrk mikinn en menn vissu að Finnbogi hafði mikinn framgang af
Hákoni jarli mági sínum þá kom Eyjólfur engu fram um þessi mál og sættust þeir
eigi þá. Þótti mönnum það líklegt að eigi mundi Finnbogi spar af þeim frændum ef
hann sat þeim svo nær að hann mundi drepa hvern er hann næði. Varð það að sætt
um síðir að Finnbogi væri ekki í Norðlendingafjórðungi utan hann færi að
heimboðum til frænda sinna. Játuðu þeir þessu heldur en þeir væru ósáttir. Og
þegar af þingi ríður hann til Víðidals og kaupir landið að Borg. Var það góður
bústaður með gögnum og gæðum á jörðu og í jörðu. Þegar þeir komu heim sögðu þeir
Ragnhildi tíðindin og þótti henni allillt að fara á brott. Og eftir það færðu
þeir búið frændurnir og skorti ekki vætta. Menn tóku vel við Finnboga og þótti
hann vera hinn ágætasti maður og buðust honum margir til þjónustu og sitt fé
honum til þarfinda og þótti honum þar harðla gott. Ingimundur bjó að Hofi í
Vatnsdal og var hinn mesti höfðingi. Var þá uppgangur sona hans sem mestur og
voru þeir hávaðamenn miklir. Hét einn Þórir, annar Þorsteinn, þriðji Jökull og
voru hinir mestu garpar. Þeir urðu mest til áleitni við Finnboga því að þeir
þoldu það eigi að Finnbogi var framar látinn eða formenntur þeim öllum öðrum er
þar voru vestur. Þorvaldur hét maður. Hann var kallaður moðskegg. Hann bjó svo
nær Borg að nær var ekki á milli og var það kallað í Garðshorni. Hann var gamall
og óvinsæll mjög. Hann þótti vera illmenni mikið og kallaður eigi einhamur.
Finnboga var lítið um hann og ætlaði þá og þá að reka hann á brott og fórst það
fyrir. Var hann torsóttur við að eiga og leiðendur mjög. Öllum var lítið um
byggð hans. Líða nú stundir þar til er Finnbogi hefir búið að Borg svo lengi að
son hans var annar fimm vetra en annar þrevetur. Voru þeir báðir efnilegir. Var
Álfur hávaði mikill en Gunnbjörn kyrrlátur mjög. Það höfðu þeir til gamans
jafnan að þeir fóru í Garðshorn og glettust við Þorvald og gerðu honum marga
bellvísi. Hann var skapillur móti og kveðst skyldu berja þá. Þeim þótti því
meira gaman sem hann var verri viðfangs. Ragnhildur bannaði þeim þetta oft og
gerði henni það ekki. Það var einn dag er þeir komu í Garðshorn og var hurð
aftur en Þorvaldur var inni og gerði hornabrækju mikla. Álfur kallaði hátt: " Er
Moðskegg inni? Lúktu upp hurðu." Hann segir: " Þið skuluð aldrei hér inn koma."
Álfur mælti: " Nú muntu gera nokkuð illt og ertu hinn versti maður sem sagt er
og eigi einhamur og ertu tröll þó að þú sýnist maður." Það þolir hann eigi og
hljóp út og tók sinni hendi hvorn sveininn, slær niður við steininum svo að
rýkur heilinn um. Þetta sér Finnbogi og hleypur að þangað. Þorvaldur ræðst í mót
honum og verður þar atgangur bæði langur og harður. Þótti Finnboga hann bæði
illur og harður undir höndum svo að honum þótti tvísýnt hversu fara mundi. Það
varð þó um síðir að Moðskegg féll. Svo var Finnbogi þá móður orðinn að hann náði
eigi sverðinu og var þó harðla skammt frá honum. Síðan varð honum það fyrir að
hann lagðist niður að honum og beit í sundur barkann í honum og svo hefir hann
sagt síðan að hann hafi eigi við meira fjanda átt en honum þótti Moðskegg vera.
Þá er hann hefir fyrir honum séð fór hann heim og sagði Ragnhildi þessi tíðindi.
Hún kvað þá farið hafa eftir hugboði sínu þá er hún fór frá Ljósavatni. Síðan
tók hún sótt og lá í rekkju allan veturinn. Og þetta allt saman þröngdi hana þar
til er hún deyr af. Eftir þetta unir Finnbogi lítt. Síðan fór hann norður til
Ljósavatns og segir Þorgeiri frænda sínum þessi tíðindi. Það sumar kom skip af
hafi og þau tíðindi af Noregi að Ólafur konungur var kominn í land og boðaði
sanna trú en Hákon af lífi tekinn. Þá er þetta spurðist fýstist Finnbogi utan og
hugðist svo mundu helst af hyggja þeim harmi er hann hafði beðið. Þorgeir latti
hann utanferðar, bað hann heldur kvongast og staðfesta ráð sitt" vil eg að þú
biðjir dóttur Eyjólfs á Möðruvöllum er Hallfríður heitir. Mun þá yðvar í milli
verða góð vinátta." Finnbogi bað hann ráða. Síðan safnast þeir saman frændur og
riðu á Möðruvöllu. Þeir biðja dóttur Eyjólfs til handa Finnboga. Hann svarar
þeim málum vel því að hann vissi hvert afbragð hann var annarra manna og hverja
sæmdarför hann hafði farið til Hákonar jarls og fengið hina ágætustu hans
frændkonu. Tekur hann þessu glaðlega og heitir konunni. Síðan bjuggust þeir við
veislu. Eru öxn felld og mungát heitt, mjöður blandinn og mönnum boðið. Fór sú
veisla vel fram og stórmannlega og gáfu þeir frændum sínum og vinum góðar
gjafir. Og að liðinni veislunni ríður Finnbogi vestur til Borgar í Víðidal með
konu sinni. Takast nú ástir með þeim hjónum. Var hún kvenna vænst og skörungur
mikil. Þá er þau höfðu verið ásamt ein misseri áttu þau son þann er Gunnbjörn
hét. Hann var harðla vænn snemmendis að áliti. Finnbogi hafði aldrei færri menn
með sér en tólf þá er vel voru vígir. Þorgrímur hét maður er bjó í
Bólstaðarhlíð. Sigríður hét kona hans en Þóra dóttir. Hún var væn kona og
vinnugóð. Var faðir hennar auðigur að fé. Það var sagt að Jökull Ingimundarson
riði oft í Bólstaðarhlíð til tals við Þóru. Var það talað að hann mundi biðja
hennar eða taka hana frillutaki. Maður hét Sigurður. Hann bjó að Gnúpi í
Vatnsdal. Véfríður hét kona hans. Hún var skyld mjög konu Finnboga. Þorkell hét
son þeirra. Hann þótti seinlegur nokkuð. Fríður var hann sýnum og jafnan var
hann að Borg og þótti hann þá brátt alþýðlegri fyrir sakir siðferðis. Þeir
bræður Ingimundarsynir kölluðu hann fífl eða afglapa. Finnboga var vel til hans
og hélt honum mjög á loft fyrir sakir konu sinnar. Eitt sinn kom Þorkell að máli
við Finnboga og sagði honum að faðir hans vildi að hann kvongaðist og það með að
hann vildi" að þú værir í umleitan hvar til skyldi sníða." Finnbogi sagði að svo
skyldi vera. Um sumarið lét Finnbogi Þorkel ríða til þings með sér. Kom þar
mannfjöldi mikill. Fundust þeir frændur þar, Finnbogi og Þorgeir, tóku tali með
sér og sagði honum skil á þessum manni og svo hvað þeir ætluðu að hafast að.
Þorgeir spurði hvar þeir ætluðu til að ráða. Finnbogi kveðst ætla að biðja Þóru
Þorgrímsdóttur í Bólstaðarhlíð. Þorgeir segir: " Það hygg eg að Jökull ætli sér
þann kost." Finnbogi kvað það kurr annarra en eigi sannindi. Þorgeir mælti: "
Slíkt er ekki að gera nema þú frændi sért ráðinn til að halda frændur þína og
vini móti sonum Ingimundar." Finnbogi kvað þá hafa gert áleitni við sig" og
varðar eigi þó að við reynum við þá." Eftir þingið ríða þeir norður, Finnbogi og
Þorgeir, á fund Þorgríms og hafa þessi orð frammi. Þorgrímur tók þessu máli
seinlega, þótti maður ekki skörulegur þó að peningar væru nógir. Nú með því að
Þorkell var skyldur mjög Möðruvellingum en þótti höfuðbenda rammleg þar sem
Finnbogi var og frændur hans verður þessu keypt með ráði Þorgeirs og samþykkt
þeirra mæðgna. Skyldi brullaup vera að tvímánuði sumars að Borg. Eftir þetta
ríða þeir norður en Finnbogi heim til Borgar og bað Þorkel þar vera þar til er
það færi fram sem ætlað er um brullaupið áður og ákveðið var. Piltar voru tveir
á búi fátækir. Hét annar Þorsteinn en annar Björn. Og þegar um morguninn verða
þeir á brottu og létta eigi fyrr en þeir komu til Hofs og sögðu þeim bræðrum
þessi tíðindi. Jökull mælti: " Hvað illt mun Þorgrímur þess vita að sér eða
dóttur sinni að hann vill gefa hana slíku fífli og glóp sem Þorkell er?"
Spyrjast þessi tíðindi nú og undrast allir að Þorkell skal þenna kost fengið
hafa. Einn tíma reið Jökull norður í Bólstaðarhlíð að finna Þóru vinkonu sína.
Er þar vel við honum tekið. Spyr Jökull eftir um gifting hennar en hún segir sem
ætlað var. Jökull mælti þá: " Viltu nú fara heim með mér til Hofs? Skal eg því
heita þér þann tíma er við skiljum að þú skalt eigi hafa minna fé en nú er þér
ætlað til móts við Þorkel." Hún segir: " Þess þarf nú eigi að leita er þá var
engi von er þessu var ókeypt." Jökull segir: " Því vil eg heita þér svo gott sem
þú hyggur til að eiga fíflið að þú skalt skamma hríð njóta ef eg má ráða." Einn
tíma búast þeir Finnbogi og Þorkell að ríða til Gnúps og hafa þaðan það er þeir
þurfa til boðsins. Ríða þeir þrír samt en Hrafn hinn litli rann fyrir hestum
þeirra, fara sem leið liggur þar til er þeir komu til Gnúps. Var þeim þar vel
fagnað. Snemma morguns fór smalamaður frá Hofi og sá ferð þeirra. Hann sagði
þeim bræðrum að Finnbogi hinn rammi lét ekki óvant yfir sér er hann reið þar hjá
garði og Þorkell brúðgumi, draglókurinn, með honum. Þórir mælti: " Helst má
honum það þeirra manna sem nú eru hér til." Þenna dag hvarf Jökull á brott með
annan mann. Nú er þar til að taka er þeir Finnbogi búast brott um daginn. Þeir
höfðu það með sér sem þeir þurftu. Rak Hrafn fyrir sér hestana, suma klyfjaða,
en þeir riðu síðar. Og þá er þeir riðu ofan að Hofi stakk Hrafn við fótum.
Finnbogi spurði hví hann færi eigi. Hrafn segir: " Eg sé hér fram undir brekkuna
hvar spjótsoddar koma upp eigi færri en tíu. Er það ætlan mín að menn fylgi."
Finnbogi mælti: " Það er þér mjög oft að þú undrast það þó að þú sjáir menn.
Þykir oss vel hvar sem sveinar leika sér." Og er þeir ríða fram hjá hleypur
Jökull fyrir þá með tíunda mann. Finnbogi heilsaði honum vel og frétti hvað hann
vildi. Jökull segir: " Kalla má að eg eigi ekki erindi við þig sem þó má vera er
fyrir það gangi. Þykir mér Þorkell ekki lítt hafa dregist til óþykkju við mig,
beðið þeirrar konu er eg vildi umsjá veita. Er honum það ofdul að ganga í mót
oss frændum." Finnbogi segir: " Þó að þér þyki Þorkell mágur minn ekki
skjótlegur mjög þá er hann þó ekki uppburðaminni um það er til kvennanna heyrir
en þér garparnir." Jökull leggur spjóti til Þorkels og stefnir á hann miðjan. Í
því brá Finnbogi sverði og hjó í sundur spjótskaftið milli handa honum. Finnbogi
hljóp af baki og mælti: " Mér skaltu nú fyrr mæta Jökull því að yður mun
forvitni á Vatnsdælum að vita hvað eg má." Jökull þrífur eitt spjót og leggur
til Finnboga í skjöld hans og gekk í sundur spjótskaftið. Í þessi svipan þá
hlaupa fram tveir menn og voru þeir bræður þar komnir, Þórir og Þorsteinn, og
gengu þegar í milli og skildu þá. Þóttust þeir vita þegar Jökull hvarf hvað hann
mundi fyrir ætlast. Hafði hann tekið sér menn á næstu bæjum. Síðan þeir voru
skildir ríður Finnbogi heim til Borgar og búast þeir við boði vel og virðulega.
Einnhvern dag reið Finnbogi til Hofs og býður þeim Þóri og Þorsteini til boðs
með sér. Þeir þökkuðu honum vel og kváðust gjarna vilja eiga gott við hann en
sögðu Jökul stirðan í lyndi og ómjúkan" munum við annaðhvort fara allir eða engi
vor." Ríður Finnbogi heim eftir það. Og einnhvern dag fyrir boðið ríða þeir til
Borgar, Þórir og Þorsteinn, að finna Finnboga og sögðu að þeir mundu heima sitja
um boðið. Finnbogi mælti: " Vel farið þið með ykkru máli." Hann gaf Þorsteini
sverð harðla vel búið og hinn besta grip en Þóri fingurgull er vó eyri og kvað
Hákon jarl hafa gefið sér, mág sinn. Þeir þakka honum harðla vel og ríða heim.
Hafði Jökull allt í spotti við þá bræður sína. Svo er sagt að þeir sitja að
veislunni að Borg og verður ekki til tíðinda. Fer veislan vel fram og að lokinni
segir Finnbogi að þau Þorkell skulu þar sitja um veturinn hjá honum. Þorgrímur
kveðst ætla að Þóra mundi heim vilja með honum. Þóra segir: " Þetta kýs eg að
vera hér hjá Finnboga. Mun oss það best gegna að hafa hans ráð sem mest. En eg
skal koma faðir minn þig að finna enn þá er stundir líða." Eftir það ríða brott
boðsmenn hvorratveggju vel sæmdir með góðum gjöfum. Það er eitthvert sinn að
Þorkell mælti til Þóru: " Nær ætlar þú að finna föður þinn sem þú hést honum?"
Henni kvaðst harðla gott þykja hann að finna en kvað það hugboð sitt að hún sæi
eigi síður fyrir hans kosti þó að þau sætu eigi síður heima þar en rækjust
annars staðar. Þorkell segir: " Veit eg að þú mælir þetta sakir vinar þíns
Jökuls en eg óttast hann alllítið og skal ekki fara að síður." Og einn morgun
snemma var Þorkell á fótum og spurði Finnbogi hvað hann skyldi. Hann kveðst
skyldu ríða með Þóru norður í Bólstaðarhlíð. Finnbogi kvað það ráð að ríða
hvergi" veit eg að Þóra vinkona mín mun mig ráða láta." Hún kvað það satt.
Þorkell kvaðst ráðinn til að fara ef Finnbogi bannaði eigi. Hann kvaðst eigi
banna vilja" en spurt hefi eg að Jökull reið norður til Skagafjarðar fyrir fám
nóttum. Þykir mér eigi vita mega hversu ferðir yðrar ber saman." Eftir þetta
ríða þau vestan tvö saman og einn hlaupandi sveinn með þeim, ríða þar til er þau
koma í Hlíð. Var við þeim tekið harðla vel. Maður er nefndur Þórarinn. Hann bjó
á Víðimýri í Skagafirði. Hann var mikilmenni og goðorðsmaður og átti son er
Vilmundur hét. Þórarinn var skyldur þeim Hofssveinum og var hin mesta vinátta
með þeim Jökli en öllum öðrum þótti Þórarinn hið mesta illmenni og
ofmetnaðarmaður mikill. Jökull var þá kominn á Víðimýri. Og er hann hafði þar
eigi lengi verið spyr hann af hlaupandi mönnum að Þorkell og Þóra kona hans voru
komin í Bólstaðarhlíð. Og litlu síðar býst hann heim að ríða. Þórarinn undraðist
er hann vildi svo skjótt ríða, kvað hann slíkt gera undarlega og ófrændsamlega
við sig. Jökull kvaðst þá fara vilja. Þórarinn reið þá á leið með þeim vestur í
skarðið til bæjar þess er í Vatnshlíð heitir og eftir það hverfur hann aftur en
þeir ríða þrír saman þar til er þeir koma í Bólstaðarhlíð. Var þá áliðinn dagur
nokkuð. Ein kona var úti og heilsaði vel Jökli því að hún hafði oft séð hann.
Hann spurði hvort Þorkell væri þar. Hún kvað svo vera. " Þá skaltu," segir
Jökull," biðja hann út ganga. Seg að eg vil finna hann." Hún gerði svo. Sátu
þeir mágar í stofu. Var fátt manna heima. Svartur hét nautamaður Þorgríms bónda,
bæði mikill og sterkur. Þorgrímur bað Þorkel fara varlega. Þeir tóku vopn sín
báðir og gengu út. Þorgrímur var þá gamlaður mjög. Þorkell heilsaði Jökli. Hann
segir: " Þess skaltu nú vís verða hversu heilan eg vil þig" og lagði til hans
spjóti og stefndi á hann miðjan. Og í því hljóp út Svartur nautamaður og hafði
stálhúfu á höfði mikla og ákaflega forna og skjöld fyrir sér en ekki hafði hann
höggvopn annað en hann reiddi mykireku sína um öxl. Og er Svartur sér athöfn
Jökuls slær hann þegar til hans með rekunni og í sundur spjótskaftið milli handa
Jökli. Jökull bað hann fara þræla armastan. Svartur mælti: " Ef þú ríður eigi
skjótt á brott skal eg slá annan við eyra þér." Þorkell lagði þá spjóti til
Jökuls og í skjaldarsporðinn svo að hann klofnaði og hljóp spjótið í rist Jökli
og varð það allmikið sár. Fylgdarmenn Jökuls sóttu að Þorgrími. Jökull hljóp þá
að baki Þorgrími og hjó með sverði í höfuð honum. Hann hafði hjálm á höfði og
beit eigi sverðið heldur en með skíði væri slegið. Jökul undraði þetta mjög því
að það sverð hafði hann reynt áður allvel bíta. Þorkell lagði þá til
fylgdarmanns Jökuls og þegar í gegnum hann. Þá mælti Þorgrímur: " Það er ráð
Jökull að ríða heim. Mun þér þetta verða engi sæmdarför að sinni." Jökull sá að
þetta mundi svo fara með því að hann mæddi mjög blóðrás og það að Svartur stóð
með reidda rekuna og var búinn að slá hann með og þótti honum það mest
svívirðing. Og við þetta allt saman stígur Jökull á bak og ríður brott við annan
mann og unir stórilla við sína ferð, kemur heim og er lengi áður en hann verður
græddur. Spyrjast nú þessi tíðindi og þykir Jökull hafa illt af beðið. Þessu
næst kemur skip af hafi vestur í Hrútafjörð á Borðeyri og hét Bergur
stýrimaðurinn og kallaður Bergur rakki. Hann var hinn gervilegasti maður og
fríður sýnum. Hann var kvongaður og hét Dalla kona hans og var kvenna vænst og
kynstór og kvenna högust á alla hluti. Þessi Bergur var systurson Finnboga hins
ramma og hét Þórný móðir hans sú hin sama að Skíði flutti á brott að óvilja
Ásbjarnar föður hennar. Þegar Finnbogi fréttir það ríður hann til skips og
fagnar vel Bergi frænda sínum, býður þeim til sín. Og það þiggja þau og fara
heim til Borgar. Hallfríði fannst heldur fátt um við þau en Finnbogi var harðla
glaður og veitti þeim stórlega vel. Líður af veturinn og talast þeir við frændur
og bað Finnbogi Berg þar vera lengi hjá sér en senda utan skip sitt. Og það ráða
þeir af, fá mann fyrir skipið. Var það frændi Döllu, suðureyskur maður að ætt
sem þau voru bæði. Grímur hét maður er bjó á Torfustöðum. Hann var ungur maður
og ókvongaður. Var faðir hans dauður. Hann var vel ættaður og var gervilegur
maður. Þau voru skyld mjög og Véfríður kona Sigurðar að Gnúpi. Grímur bað
systurdóttur þeirra bræðra að Hofi og þau ráð skyldu takast um veturinn. Er þar
boðið mönnum til. Grímur var og mjög skyldur Möðruvellingum og fyrir því bauð
hann þeim Finnboga og öllum þeim sem þau vildu með sér fara láta. Þeir bræður,
Þórir og Þorsteinn, buðu og Finnboga. Hann kvað mága sína hafa boðið sér áður en
kvaðst kunna þeim þökk fyrir. Líða nú stundir og vetrar. Gerir veður hörð svo að
rekur á hríðir. Og þann sama dag er til boðsins skyldi koma búast þeir frændur,
Finnbogi og Bergur, en ekki var áreitingur að fleira mætti fara. Síðan ráðast
þeir til ferðar. Gekk Finnbogi fyrir þar til er þeir koma að Vatnsdalsá. Var hún
allólíkleg til yfirferðar. Var krapaför á mikil en lögð frá löndum. Þeir binda
saman vopn sín og höfðu loðkápur fótsíðar. Bergur hafði engi orð um en þótti
ólíklegt að þeir mundu yfir komast. Og eftir það leggjast þeir til sunds báðir.
Bað Finnbogi Berg halda undir belti sér. Leggst hann svo að hrýður um krapið og
með færleik hans komast þeir yfir ána og ganga þar til er þeir koma til Hofs.
Voru boðsmenn allir komnir. Ganga þeir inn. Eldar voru stórir í eldskálanum og
sátu þar nokkurir menn á langhnökkum. Voru þeir þar allir bræður. Kolur hét
maður. Hann var ráðamaður að Hofi, mikill maður og sterkur og hinn ódælasti.
Þeir ganga nú innar hjá eldinum. Gekk Finnbogi fyrir. Og er þeir koma gegnt þar
sem Jökull sat þá stingur hann höndum við Bergi og hrindir honum og stakar hann
að eldinum og ber hann að honum Kol er hann annast um eldana. Hann hrindur Bergi
þegar og bað hann eigi hlaupa á sig. Finnbogi sér það og þrífur annarri hendi
loðkápuna milli herða Bergi og réttir hann upp annarri hendi með öllum vopnum en
annarri hendi styður hann á herðar Jökli og steðjar upp yfir hann með öllum
sínum búnaði og kom standandi niður og undruðust allir þenna færleik. Þeir
hljópu þá upp bræður og tóku við vopnum þeirra og vosklæðum en fengu þeim þurr
klæði. Og eftir það gengu þeir til bekkjar Gríms brúðguma. Sat Finnbogi á aðra
hönd honum. Fór veislan fram hið besta og að lokinni voru gjafir gefnar. Þórir
gaf Finnboga stóðhross þau er eigi voru í Vatnsdal önnur betri en Þorsteinn gaf
honum hjálm og spjót, góða gripi. Finnbogi þakkaði þeim vel. Og er menn voru
búnir gekk Bergur hinn rakki að Kol og slær exarhamarshögg í höfuðið og féll
hann þegar í óvit. Hlaupa þá hvorirtveggju til vopna. En með því að margir urðu
meðalgöngumenn þá skilja þeir að sinni. Og um sumarið eftir kemur skip af hafi
það hið sama sem Bergur átti. Og þetta sama sumar skorar Jökull Finnboga á hólm
en Þorsteinn Bergi hinum rakka og þessu játa þeir og ákveða dag nær þeir skulu
finnast. Og er að þeirri stundu kemur segir Dalla þeim frændum að henni gast
ekki að þessi ætlan" skal eg gera það veður að hvorki yður né öðrum mönnum sé
úti vært." Finnbogi bað hana eigi það gera, kvað þá skömm mundu alla ævi uppi
vera ef þeir gengju á heit sín og mundi þeim virt til hugleysis. Dalla kvaðst á
það hætta mundu heldur en hún missti bónda síns. Og eigi varð að hégóma. Svo
mikil hríð kom á að það var með miklum ólíkindum hver stormur var eða snjáfall.
Var og svo sagt að Finnboga þótti allillt en það ætlaði hann að engi þeirra
mundi koma. Þá sitja þeir heima. Veðrið hélst þrjár nætur og er upp létti
þóttust menn engan stað sjá snjóvarins. Það spurðist og að þeir Hofssveinar
höfðu komið á mótið og það með að Jökull hafði reist Finnboga níð allhæðilegt
þar sem þeir skyldu fundist hafa. Spyrjast nú þessi tíðindi og þykir mönnum
allmjög þetta hafa á orðið fyrir Finnboga og afturdrepa mikil hans virðingar.
Sjálfum honum þótti þetta svo illt að engan hlut hafði honum þann til handa
borið að hann yndi verr við og lagði hina mestu fæð á Döllu. Líður nú af
veturinn. Þau Finnbogi áttu þrjá syni. Hét einn Gunnbjörn, annar Þórir, þriðji
Eyjólfur og voru allir hinir vænlegustu menn. Um sumarið býr Bergur skip sitt og
ætluðu þau að sigla. Lætur Finnbogi flytja varnað þeirra til skips. Þorkell og
Þóra voru þá með Finnboga. Og er Bergur er búinn ríða þeir Finnbogi og Þorkell
með honum. Hrafn hinn litli fór og með nokkura klyfjahesta. Ríða þeir þar til er
þeir koma mjög svo vestur af hálsinum Hrútafjarðarhálsi. Hrafn hafði farið
fyrir. Og er þeir ríða ofan fyrir hálsinn bíður Hrafn þeirra. Finnbogi spurði
hví hann færi eigi" eða sérð þú nokkuð til tíðinda?" Hann kvað heldur það" eg sá
hér undir brekkuna ofan fyrir oss að hestar tveir komu fram með söðlum. Þá
hljópu fram tveir menn með vopnum og tóku hestana og leiddu upp undir brekkuna.
Er það ætlan mín að fyrir yður muni setið og mun vera fleira manna en eg hefi
séð. Er það ráð mitt að snúa aðra leið og eiga ekki við þá." Finnbogi segir: "
Þeir einir munu vera að eigi munu fúsari mig að finna en eg þá. Verður fundur
vor sem má. Eigi skulum vér bera níðingsorð þetta sinni svo að vér flýjum fyrr
en vér þurfum eða þolum óheyrilegar skammir." Eftir það ríða þeir á einn
grjóthól. Sjá þá hvorir aðra. Var þar kominn Jökull Ingimundarson og Þórarinn
frændi hans, Vilmundur son hans og Kolur ráðamaður. Voru þeir tólf saman og
allir hinir víglegustu. Þeir Finnbogi leystu upp steina nokkura þar til er þeir
koma að. Jökull mælti þá: " Það er nú ráð að minnast exarhamarshöggsins Kolur."
Þá hljóp Kolur fram og lagði spjóti til Bergs og kom í skjöldinn. Bergur bar af
sér skjöldinn við og í því lagði Jökull til Bergs og í hálsstefnið frammi fyrir
hóstinn. Þetta sá Finnbogi og brá sverði og hjó í sundur spjótskaftið. Þórarinn
sótti að Þorkatli og tveir menn með honum. Þorkell varðist vel og drengilega og
féll við góðan orðstír. Bergur lagði til Kols í gegnum skjöldinn og fyrir brjóst
Kol og féll hann á bak aftur og í því sló Finnbogi hann með steini í höfuðið svo
að í smán mola lamdist hausinn og fékk hann bráðan bana. Finnbogi lagði þá til
Jökuls í gegnum skjöldinn og svo lærið og varð það allmikið sár. Vilmundur sótti
þá að Bergi ákaft mjög og tveir menn með honum. Bergur lagði til annars og í
gegnum hann. Í því var annar kominn upp að baki honum. Bergur snaraðist þá við
og slæmdi til hans sverðinu annarri hendi og tók sundur í miðju. Vilmundur lagði
þá til Bergs og það sér Finnbogi að hann var hlífarlaus og snýr þar til og í því
leggur Vilmundur í gegnum Berg og kippir að sér sverðinu. Bergur leit til og
brosti að og mælti: " Minni verður nú liðveisla mín við þig Finnbogi frændi en
eg vildi og vel hefir þú alið mig í vetur." Hann vefur að sér klæðin og sest
niður. Finnbogi hleypur þá að Vilmundi og klýfur hann í herðar niður. Jökull
leggur þá til Finnboga en annarri hendi slær hann með sverðinu og af Bergi
höfuðið. Finnbogi hjó til Jökuls svo að í beini nam stað. Hrafn litli var sár
mjög og hafði drepið einn af fylgdarmönnum Þórarins goða. Þeir sóttu þá fimm að
Finnboga. Hann hjó þá til beggja handa og gekk í móti þeim hið drengilegasta.
Þórarinn gekk fast að móti. Var hann fullhugi og rammur að afli. Finnbogi sló
hann með steini og kom utan á vangann og steyptist hann þegar. Finnbogi hjó
eftir honum og tók hann sundur í miðju. Varð hann þá mannskæður. Og er þeir
höfðu barist um hríð þá sáu þeir tíu manna reið og riðu ákaflega mikið. Voru
þeir þar komnir bræður Jökuls og gengu þegar í milli þeirra. Jökull var þá
óvígur og harðla mjög sár. Stóðu þeir fimm upp og allir mjög sárir. Finnbogi var
móður mjög en ekki sár. Þórir mælti: " Hér eru orðin tíðindi mikil og óþörf."
Finnbogi svaraði: " Orðin eru þau að eg mun aldrei bætur bíða og það hafði eg
ætlað nú að við Jökull mundum eigi oftar finnast þurfa. En nú mun það á yðru
valdi." Þórir kvað þá hætta skyldu. Duga þeir þá að þeim mönnum er lífs var von.
Finnbogi flytur heim Berg frænda sinn og heygir hann skammt frá Borg. Stendur
þar enn haugur hans. Spyrjast nú þessi tíðindi og þykir fundur hinn harðasti
orðinn og Finnbogi hafa enn sýnt það að hann er afburðarmaður annarra manna í
sinni framgöngu. Döllu þótti mikill skaði um bónda sinn. Hún bað Finnboga fá sér
Gunnbjörn son sinn til fósturs, þótti sér það yndi að hafa með sér nokkurn Bergi
skyldan. En með því að Finnbogi vissi að hún var rík mjög og stórauðig og það
annað að hún hafði sárt af beðið og mikið af hlotið þeirra fundi þá lætur hann
þetta eftir hennar bæn, fær henni í hendur Gunnbjörn son sinn. Var hann þá sex
vetra eða sjö. Hann fékk henni og í hendur fimmtán hundruð mórend og fimmtán
vararfeldi og sendi Bárði á Grænmó. Eftir það fór hún utan og átti hinn besta
garð. Skar hún Gunnbirni þegar skrúðklæði og skarlat. Hún fór norður á Grænmó og
færði Bárði bónda gjafirnar. Leist Bárði allvel á sveininn. Og það var einn dag
að Bárður spurði hvort Gunnbjörn vildi glíma við annan pilt. Hann bað Döllu
ráða. Síðan glíma þeir þrjár lotur og þótti Bárði mjög jafni og bað þá hætta.
Gunnbjörn kvaðst eigi hætta vilja og hleypur undir og rekur niður svo að þegar
gengu í sundur þrjú rifin í piltinum. Hann kvaðst þá hætta vilja. Bárður kvað
eigi logið til föðurins og gaf honum gullhring er stóð sex aura og kvað gott í
vonum síðar að hann mundi afbragðsmaður verða, kvað þenna verið hafa fimmtán
vetra og þó hinn knáasta en Gunnbjörn var þá átta vetra. Eftir það fara þau á
brott með hinum bestum gjöfum. Vex Gunnbjörn upp með Döllu þar til að hann er
tólf vetra. Var hann þá svo mikill og sterkur og mikið afbragð annarra manna.
Rauður hét víkingur er beðið hafði Döllu og hafði Gunnbjörn fyrir sest skarplega
og hafði Rauður brott farið í illu skapi. Nú er svo komið að Dalla fær Gunnbirni
skip og leggst hann í hernað og er hverjum fræknari í framgöngu. Herjar hann á
víkinga hvar sem hann kemur fram. Og að áliðnu sumri finnast þeir Rauður
víkingur undir ey einni. Slær þegar í bardaga með þeim. Hafði Rauður dreka
ágætan. Var hann bæði harður og illur viðureignar. Fellur lið af hvorumtveggjum.
Þá mælti Gunnbjörn: " Viltu glíma við mig Rauður?" " Hversu gamall ertu?" segir
Rauður. " Eg er nú tólf vetra," segir hann. " Þá þykir mér til lítils vera eða
engis að glíma við þig en þó skaltu ráða." Eftir það taka þeir að glíma lengi og
er Gunnbjörn aflaminni og forðar sér meir. Rauður sækir með ákefð og þar til að
hann mæðist. Gunnbjörn sækir þá eftir megni þar til er Rauður fellur. Gunnbjörn
hafði einn tygilkníf á hálsi er fóstra hans hafði gefið honum og með því að hann
hafði ekki vopn til þá tekur hann þenna litla kníf og sker af Rauði höfuðið með.
Eftir það tekur Gunnbjörn dreka þann hinn góða og allt það góss er Rauður hafði
átt en lætur fara menn í friði með sitt góss og kalla þeir hann hinn besta
dreng. Fer hann um haustið til fóstru sinnar, sitja þar um veturinn glaðir.
Skortir eigi fé og gott yfirlæti. Svo er sagt þá er kristni var boðuð á Íslandi,
sá fagnaður er öllum hefir mestur orðið, að engi varð fyrr til né skjótari en
Finnbogi hinn rammi að játa því með Þorgeiri móðurbróður sínum. Var hann og
jafnan síðan formælandi það að styrkja og styðja sem hinir ágætustu menn boðuðu,
varð og sjálfur vel kristinn. Það er sagt eftir fall Bergs hins rakka að
Hallfríður fæddi barn. Lét Finnbogi þegar kalla eftir Bergi frænda sínum. Unni
hann honum einna mest sona sinna. Bersi hét maður. Hann bjó í Hvammi í Vatnsdal.
Hann var skyldur þeim Hofsmönnum. Höfðu þeir kvæntan hann og lagið til fé með
honum. Hafði hann áður verið hleypipiltur þeirra bræðra en var nú orðinn gildur
maður og lagamaður mikill. Þessi maður eggjaði þá bræður jafnan til mótgangs við
Finnboga. Jökull lá lengi í sárum og varð þó heill. Þess er getið eitthvert sinn
að Finnbogi hafði riðið til Gnúps að finna Sigurð. Og áður hann riði á brott
kemur hann í Hvamm að finna Bersa og mælti: " Svo er mér sagt Bersi að þú sért
mjög spillandi um lyndi frænda þinna og mjög æsandi þá á hendur mér. En þar sem
þú ert lítils verður hjá þeim þá skal eg svo finna þig eitthvert sinn að þú
skalt aldrei þrífast." Bersi segir: " Eg hefi lítið að gert hér til en það
skaltu vita og til eiga að segja að engi skal þér grimmari en eg." Finnbogi sat
á baki og reið að honum og sló hann kinnhest svo að þegar féll hann í óvit og
kvað Finnbogi ekki vopn á hann berandi, bað hann svo annars verra bíða. Ríður
hann heim og lætur kyrrt um. Það var einn tíma að þau Finnbogi og Hallfríður
ríða norður til Ljósavatns. Tók Þorgeir við þeim báðum höndum og varð þeirra
komu stórlega feginn. Litlu síðar kom þar sendimaður utan úr Vík og sagði
Ásbjörn krankan mjög og bað Þorgeir koma út þangað. En þau vissu eigi að
Finnbogi væri þar kominn. Eftir þetta ríða þau út öll saman. Verður allt fólk
þeim stórlega fegið og var Ásbjörn mjög sjúkur. Skipar hann til um þá hluti sem
hann vildi sín umráð standa láta, sagði að Finnbogi átti fé að taka allt eftir
hans dag og kvaðst honum unna stórvel að njóta, bað þau hjón gera það tillæti
við sig að láta heita eftir honum, kvaðst þess vænta að nokkur hamingja mundi
fylgja. Eftir það fá þeir honum prest að veita honum þá hluti er hann þurfti
nauðsynlega og síðan þröngir hann sóttin svo að þar af deyr hann, bjuggust síðan
brott með lík hans og fór fjöldi með utan þaðan. Og er þeir ríða utan um
Flateyjardalsheiði og um kambinn Almannakamb, en annar heitir Finnbogakambur, þá
bað Þorgeir þá stíga af hestum sínum. Var veðrið gott og heitt og mæddust
hestarnir undir börunum. Þeir gerðu svo. Þá mælti Þorgeir til Finnboga: " Með
því frændi að það er líkara að frestist komur þínar norður hingað þá viljum vér
biðja þig að þú sýnir hér nokkura aflraun er bæði eru hjá frændur þínir og
vinir." Finnbogi spurði hvað hann vildi helst að hann gerði" eða viljið þér að
vér glímum?" Þorgeir kvað það ekki gaman mundu vera. Finnbogi leggur þá af sér
kápuna. Var maðurinn bæði mikill og veglegur, miðmjór og herðibreiður, limaður
manna best og hærður vel, hverjum manni fríðari og hinn kurteisasti og allra
manna hermannlegastur undir vopnum. Og það viljum vér segja að fáir eða öngvir
muni sterkari verið hafa á Íslandi þeirra er einhamir hafa verið. Finnbogi
gengur þar að sem einn steinn mikill stóð jarðfastur. Hann hnykkir upp steininum
og sýndist flestum mönnum ólíklegur til hafs fyrir vaxtar sakir. Hann tekur tvo
steina og leggur á hinn mikla steininn, tekur upp alla saman á bringu sér og
gengur með eigi allskammt og skýtur niður síðan svo að steinninn gekk eigi
skemmra niður en tveggja álna niður í jörðina. Og heyrum vér það sagt að lítil
merki sjái nú þess hins mikla steinsins en hina sjái tvo er hann lagði á ofan.
Þorgeir bað hann hafa þökk fyrir" er það líkast að þessi aflraun, þó að þú
kallir eigi mikla, sé uppi meðan Ísland er byggt og þitt nafn kunnigt hverjum
manni." Eftir það búa þeir ferð sína og létta eigi fyrr en þeir koma til
Ljósavatns. Var Ásbjörn jarðaður og þótti verið hafa hið mesta mikilmenni. En
það varð ráð þeirra að vilja Þorgerðar að hún skyldi búa á Eyri með umsjá
Þorgeirs bróður síns. Og eftir það býst Finnbogi heim með sitt föruneyti. Þiggja
þau þar ágætar gjafir og skilja með mikilli vináttu og riðu þá til Eyjafjarðar.
Fann Hallfríður þar frændur sína og vini og þágu góðar gjafir. Síðan ríða þau
vestur til Víðidals og koma heim til Borgar. Varð allt fólk þeim stórlega fegið.
Þann sama vetur fæddi Hallfríður sveinbarn og skyldi heita Ásbjörn og var hinn
vænlegasti og þegar hann var nokkurra vetra sendir Finnbogi hann norður á Eyri
til Flateyjardals Þorgerði móður sinni. Fæddist hann þar upp og kvongaðist og
var hið mesta hraustmenni. Er þar komin mikil ætt frá honum og stórmenni. Þau
Finnbogi áttu og son er Þorgeir hét og kallaður eftir Þorgeiri goða. Og það
vilja menn segja að þau ættu sjö syni og alla hina efnilegustu menn og hina
hraustustu. Á einu sumri kom skip í Hrútafjörð og átti sá maður hálft er Loðinn
hét en hálft átti Gunnbjörn Finnbogason. Fer hann þegar heim til Borgar og verða
þau hjón honum stórlega fegin. Loðinn fer til Hofs með annan mann og þá vist með
Jökli. Gunnbjörn var hverjum manni meiri og vænlegri og líkur mjög föður sínum.
Var hann þá fimmtán vetra gamall. Svo er sagt að leikar voru í Hvammi að Bersa
er fyrr var getið. Svo var og jafnan leikið að Hofi. Gunnbjörn reið jafnan til
leika í Hvamm og þótti Finnboga það hvergi betur er hann fór jafnan einslega,
bað hann gera annaðhvort að fara eigi eða margmennari ella. Bersi var jafnan í
illu skapi er hann kom og lét sem dólglegast. Það var einn dag er Gunnbjörn reið
vestan til Hvamms til leiks og fjórir húskarlar með honum. Komu þeir í Hvamm og
var kominn fjöldi leikmanna. Þar var kominn Jökull frá Hofi og hans menn og var
talað mart um glímur. Spurði Jökull ef Gunnbjörn vildi glíma" muntu vera sterkur
maður sem faðir þinn." Hann kvað lítinn knáleik sinn, kvaðst og eigi vera gamall
mjög. Þá mælti Bersi: " Það þykir oss ráð að þeir Gunnbjörn glími og Jökull. Mun
hann vera vel knár þar sem hann er son hans Víðdælagoða að engir skulu nú þora
til jafns að leika við. Finnum vér það Vatnsdælar að Ingimundur er allur en
synir hans þola bæði sínar skemmdir og annarra frænda sinna." Eftir þetta taka
menn til leiks. Var Gunnbirni skipað í mót Jökli. Gengust þeir að fast og gerðu
langa lotu og féll Jökull á kné. Þá var um rætt að þeir mundu hætta og kalla
jafni. Jökull vill það eigi og gerðu þeir lotu aðra og féll þá Gunnbjörn á kné.
Þá gengu menn að og báðu þá hætta. Jökull kvað ekki reynt vera. Eftir það taka
þeir til hið þriðja sinn. Gunnbjörn leysir þá til og hleypur undir Jökul og
þrífur hann upp á bringu sér og setur niður innar við pallinn mikið fall. Þeir
Jökull og Bersi hljópu til vopna og voru haldnir. Eftir það skilja þeir leikinn.
Ríða þeir Hofsmenn þegar í brott og svo Bersi. Gunnbjörn býst og heim. Ingibjörg
hét heimakona þar í Hvammi, væn og vinnugóð og af góðum ættum. Hún hafði jafnan
vel tekið við Gunnbirni og þjónað honum jafnan er hann kom. Gerði hann og jafnan
margtalað við hana. Hún gekk að Gunnbirni og bað hann eigi ríða hina sömu leið
aftur sem hann hafði þangað riðið" er það ætlan mín að þeir sitji fyrir þér."
Hann kveðst það eigi hirða" mun eg ríða sem leið liggur bæði um Vatnsdal og
Víðidal hvort sem eg er lengur eða skemur á Íslandi." Ríða þeir brott og þar til
er gatnamót er og liggur þá önnur vestur til Víðidals. Þar hlaupa menn upp fyrir
þeim. Var þar Jökull með hinn níunda mann. Hann bað Gunnbjörn af baki stíga"
skal nú vita hvort þú ert betur vopnfimur eða glímufær." Gunnbjörn kvað
hvorttveggja með litlu móti. Hleypur hann af baki og hans menn. Jökull lagði
þegar til hans í skjöldinn en skjöldur hans var öruggur svo að ekki gekk á.
Gunnbjörn brá sverði og hjó til Jökuls og klauf allan skjöldinn öðrum megin
mundriða. Jökull varð ekki sár. Þar er til að taka sem Finnbogi er heima að
Borg. Hallfríður spurði um daginn hvar Gunnbjörn væri. Finnbogi kvað hann farið
hafa til leiks. Hún kvað slíkt undarlegt að láta son sinn fara svo einslega í
hendur óvinum sínum" við slíka ójafnaðarmenn sem að eiga er." Finnbogi kvað
þetta satt vera, bað Hrafn litla taka hest sinn. Það gerði hann. Ríður Finnbogi
en Hrafn hljóp fyrir. Ríður hann vestan sem leið liggur þar til er hann sér
bardagann og í því er hann kom að leggur Gunnbjörn til Bersa í gegnum skjöldinn
og svo í lærið og varð það mikið sár. Þá lagði Jökull til Gunnbjarnar í
skjöldinn en hann var svo harður að ekki bítur á og stökk af upp spjótið og í
viðbeinað. Og í því kom Finnbogi að og leggur til Jökuls svo að þegar stóð í
beini. Þá mælti Finnbogi: " Það er nú ráð Bersi að ganga vel fram og gjalda
kinnhestinn." Hann hjó þá til Bersa og af höfuðið svo snöggt að það kom milli
herða húskarli hans svo að hann féll þegar í óvit. Eftir það er Finnbogi svo
ákafur að hann höggur á tvær hendur og eigi létta þeir fyrr en fallnir eru fimm
fylgdarmenn Jökuls en hann með öllu óvígur. Þá mælti Gunnbjörn til Finnboga: "
Látum nú vera fyrir því að þeir eru nú yfirkomnir og með öllu sigraðir. Er þér
gott við það að una að Jökull hefir jafnan með fjölmenni að þér farið og látið
menn sína en borið sig aldrei heilan af ykkrum fundi. Mundi það og mál manna í
Noregi eða annars staðar þar sem þú ert mest ágættur af hreystiverkum að þér
væri lítilræði í að skipta höggum við Vatnsdæla þó að þú dræpir hvern að öðrum."
Finnbogi gerir þetta eftir bæn Gunnbjarnar að þeir skilja. Eru þeir Jökull eftir
fjórir lífs og allir mjög sárir. En þeir feðgar ríða heim með sína menn.
Spyrjast nú þessi tíðindi og er Jökull heim fluttur sár mjög með sína menn. Svo
er sagt að Austmenn verða þessu stórlega reiðir er Jökull hafði setið fyrir
Gunnbirni og fóru þegar brott frá Hofi og voru að Gnúpi það sem eftir var
vetrarins. Og um sumarið eftir á alþingi er talað um mál þeirra og þótti mönnum
ekki þann veg mega fram fara að þeir dræpust einart niður, ætluðu að Finnbogi
mundi eigi fyrr létta en hann eyddi öllum, þeim að nokkur þroski væri yfir, en
ætluðu og við ofkapp Jökuls að hann mundi aldrei af létta hvern mannskaða sem
hann fengi þar til er umskipti yrði með þeim. Var þá leitað um sættir með þeim
en Jökull vill engri sætt játa. Finnbogi vill og enga bjóða. Var þá óhægt með
þeim saman að koma. En með því að þeir Hofsmenn voru frændmargir en Þorgeir
dauður, móðurbróðir Finnboga, þá var það ráð höfðingja að Finnbogi var ger í
brott úr Víðidal af því að menn ætluðu að þeirra vandræði mundu aldrei fyrr
losast en aðrir hvorir leituðu undan. Fýsti Gunnbjörn föður sinn að fara utan,
kvað hann þar mundu vel virðan hvar sem hann kæmi. Finnbogi kvaðst ekki utan
vilja" mun eg fylgja sonum mínum, menna þá og hreysta eftir megni." Svo er sagt
eftir þetta að Finnbogi selur Borgarland og fer vestur í Trékyllisvík og býst
þar um og reisir þar bæ fríðan. En það sama sumar fer Gunnbjörn utan með mikið
fé er faðir hans gaf honum. Var þá Dalla önduð og tók hann þar við fé öllu eftir
hana. Hann kvongaðist og átti þá konu er Ása hét af hinum bestum ættum. Varð
hann ágætur maður og umfram flesta menn um alla atgervi og er mikil saga frá
honum. Þau Finnbogi og Hallfríður áttu sjö syni. Var Gunnbjörn elstur, annar
Eyjólfur, þriðji Þórir, fjórði Ásbjörn, fimmti Bergur, sétti Þorgeir, sjöundi
Þorgrímur og voru allir hinir vænlegustu menn. Finnbogi gerðist formaður vestur
þar og vildu svo allir sitja og standa sem hann vildi og þótti þeim þar harðla
gott. Þórir son Finnboga var jafnan með Möðruvellingum frændum sínum og það
höfum vér heyrt að hann væri með Eyjólfi halta í Melrakkahólsbardaga og var
mikill maður og sterkur. Öllum sonum sínum fékk Finnbogi hina bestu kosti því að
hann var hverjum manni auðgari og átti betri gripi en aðrir menn. Var hann og
hinn mesti skartsmaður í búningi. Hrafn hinn litli var með Finnboga meðan hann
lifði og var bæði frár og skyggn og glöggþekkinn. Finnbogi var búmaður mikill og
lét mjög sækja útróðra, var og skammt að sækja því að mjög svo mátti kasta á
land. Finnbogi gerðist þá hniginn nokkuð og var þó hinn gildasti. Gerðist þá
mjög fjölbyggt í víkinni, var þá hálfur fjórði tugur bæja bæði miklir og góðir.
Var þar stórlega fjölmennt. Gerðist Finnbogi þar höfðingi og stjórnarmaður yfir
því fólki og voru honum þar allir velviljaðir. Hann kallaði þann bæ á
Finnbogastöðum er hann bjó á og var bæði mikill og skörulegur. Finnbogi lét gera
kirkju mikla á bæ sínum og fékk prest til og hélt hann vel og sæmilega að öllu
því er honum til heyrði. Frá því er sagt eitthvert vor að maður kemur á
Finnbogastaði til gistingar. Var hann mikill maður og knálegur. Hann gekk fyrir
Finnboga og kvaddi hann vel. Finnbogi tók kveðju hans og spurði hver hann væri.
Hann kvaðst Þorgrímur heita og vera vatnsdælskur maður og orðinn sekur á þingi.
Finnbogi spurði hver hann hefði sektan. Þorgrímur kvað þá Hofssveina það gert
hafa. Finnbogi spurði hvað hann ætlaðist þá fyrir. Hann kveðst eigi vita svo
gjörla, kvaðst hafa leitað til margra höfðingja og vildu honum engir ásjá veita"
nú spurði eg að þú værir ágætari en flestir menn aðrir og sýndist mér ráð að
koma á yðvarn fund. Nú vil eg biðja yður viðtöku og nokkurrar ásjá." Finnbogi
segir: " Ekki mun það ráðlegt að taka við sekjum manni. Hefi eg og jafnan haft
mikinn mótgang af Vatnsdælum þó að eg hafi minna til gert en haldið skógarmanni
fyrir þeim. Er það nú best að skilji með oss þó að hvorirtveggju hafi mikið
látið fyrir öðrum eða ertu að nokkuru íþróttamaður?" Hann kvaðst engi
íþróttamaður vera" en ef skal alllítið til finna þá þykist eg garð leggja eigi
verr en annar maður. Hefi eg og það mjög gert og hefir enn engi fallið heldur
setna þeir í jörð niður." Finnbogi segir: " Það þyrfti hér mjög að gera því að
um túnið er engi garður en mjög ágengt." Þorgrímur bað hann til hætta hve honum
gætist að. Og svo varð að hann dvaldist þar og tók til garðlags og gekk það bæði
skjótt og vel. Og sá Finnbogi það er að þessu var hann vel hagur. Líður á
sumarið þar til er hann hefir gert um túnið. Var það tveggja mánaða verk og
þótti öllum þeim sem sáu hið mesta mannvirki í þessum garði. Þorgrímur var góður
viðureignar og fáskiptinn. Hann spurði þá Finnboga hvað hann skyldi þá að hafast
og kvaðst gjarna þar dveljast vilja. Finnbogi kvaðst eiga gerði eitt, bað hann
þangað fara og leggja þar garð um. Þorgrímur gerði svo. Líður nú áfram og einn
dag gengur Finnbogi á gerðið. Þorgrímur fagnar honum vel. Var þá og mjög svo
gert um gerðið. Hann undraði mjög skjótleik þessa manns og hagleik. Hiti var
mikill um daginn og mælti Finnbogi: " Svo gerir mér þungt og höfugt að eg má
víst eigi annað en sofa." Þorgrímur bað hann þá heim fara og sofa heima.
Finnbogi kvaðst eigi mega við bindast og kastar sér niður og vefur feldi um
höfuð sér. Sofnar hann þegar fast og hraut mikinn. Þorgrímur gerði þá hark
nokkuð og vaknaði Finnbogi ekki við. Þorgrímur hleypur þá að horninu í einum
stað og kippir úr torfu og þrífur upp sverð og hleypur að Finnboga þar sem hann
lá og höggur til hans sem hæglegast. Finnbogi svaf eigi jafn fast sem hann lét
eða Þorgrímur hugði og spratt upp í móti og brá feldinum að sverðinu og snaraði
að honum þegar. Þorgrímur hljóp þá undir Finnboga og þó að hann væri sterkur vel
þá átti hann þó eigi við sinn maka hér um og hafði Finnbogi hann skjótt undir og
spurði þá hvort eigi væri allt hið trúasta og spurði hvers ráð þetta væri.
Þorgrímur kvað nú eigi leyna mega" og var þetta ráð Jökuls. Þykist hann þungt
hafa af beðið yðrum skiptum. Nú vil eg biðja þig griða og miskunnar um mitt
mál." Finnbogi segir: " Ekki óttast eg að mér verði skaða auðið af þér en þar
sem þú ert sendimaður Jökuls slíks erindis þá nenni eg eigi öðru en umskipti
verði með okkur," tekur síðan sverðið og höggur af honum höfuð. Hafði Þorgrímur
unnið mikið og þarft fyrir Finnboga enda var honum miklu launað. Líða nú stundir
og spyr Jökull þetta og unir nú verr við en áður. En Finnbogi situr í búi sínu
og skortir eigi auð fjár og góða virðing. Þorgrímur hét maður. Hann bjó þar sem
nú heitir á Hörgslandi. Hann var kvongaður maður og átti tvo sonu við sinni
konu. Hét annar Grímur en annar Jökull. Þeir voru ódælir og uppivöðslumiklir og
ójafnaðarmenn hinir mestu um allt það er þeir máttu. Helga hét systir þeirra en
dóttir Þorgríms. Hún var væn kona og kurteis svo að eigi þótti þar í sveitum
betri kvenkostur. Þorgrímur hafði goðorð í millum Jökulsár og Lómagnúps. Hann
fór illa með sínu goðorði. Hann tók upp góss fyrir bændum, bæði yxn og hesta.
Varð hann af þessu öllu saman mjög óvinsæll. Enn verður fleiri menn að nefna til
sögunnar. Grís hét maður í Hörgsdal. Hann átti og tvo sonu. Hét annar Hrafn en
annar Þorsteinn. Þeir voru stórir menn og sterkir, ágjarnir og illir
viðureignar. Þeir voru miklir menn og vinir Þorgrímssona. Þorbjörn var bóndi
nefndur er bjó að Keldugnúpi. Hann var kvongaður maður og átti tvo sonu við konu
sinni er svo hétu: Helgi og Gunnar. Var Helgi skartsmaður mikill, hæfilátur og
hversdagsgæfur. Bróðir hans var honum óskaplíkur. Hann lagðist í eldaskála. Unni
faðir hans honum lítið því að hann gerði slíkt mjög í móti hans vilja. Varð hann
mjög óþokkasæll af alþýðu fyrir þetta sitt tiltæki. Var hann nú kallaður af
þessu um allar sveitir Keldugnúpsfífl. Geir hét bóndi. Hann bjó á Geirlandi.
Kvongaður var hann og hét Geirdís kona hans en Ingibjörg dóttir. Geir hafði tíu
þræla til vinnu. Kolur hét sá maður er fyrir þeim var. Það var hans iðn að geyma
fjár vetur og sumar. Kom hann aldrei inn undir sótugan raft. En aðrir þrælar
hans höfðu það verk að höggva stóra hella á bæ Geirs að geyma þar í fénað og
fóður. Kona er nefnd Þórdís. Hún bjó að Fossi og átti auð fjár. Þórdís var
fjölkunnug. Mikið vinfengi var í milli þeirra Þorgríms og Þórdísar. Þótti honum
ekki ráð ráðið nema hann réðist við hana um. Örn hét maður. Hann bjó að
Vatnsenda. Þau voru systkin, Örn og Þórdís. Voru þau og mjög lík að skapsmunum.
Hann var löngum með þeim Þorgrímssonum og bætti lítið um fyrir þeim. Leikar voru
upp teknir á Hörgslandi. Sótti þangað margt manna um héraðið. Urðu þeir
Þorgrímssynir öllum of sterkir þeim sem að leikunum voru. Ekki fóru þangað
Þorbjarnarsynir. Þorgrímur hafði þræl þann er Svartur hét. Hann var með þeim
bræðrum. Flestum varð hann of sterkur. Meiddi hann margan mann en deyddi suma.
Urðu þeir af slíku óvinsælir Þorgrímssynir. Fór nú svo fram nokkura stund. Einn
dag var það að Helgi stóð snemma upp. Veður var á hvasst norðan með frosti.
Þorbjörn spurði hvert hann ætlaði. Helgi sagði að hann ætlaði til leiks.
Þorbjörn svarar: " Eigi er það mitt ráð og vildi eg frændi að þú færir hvergi
því að þér er ekki hent við kappi þeirra og uppivöðslu." Helgi sagði þó fara
mundu. Þorbjörn mælti: " Bið þú Gunnar bróður þinn að fara með þér." " Ekki kann
eg að biðja hann fylgdar," sagði Helgi. Síðan fór Helgi til leiksins. En er hann
kom báðu þeir hann til leiks en Helgi vildi ekki að vera. En er kveldaði fór
hann heim. Þorbjörn spurði hann að um leikinn" eða varstu eigi að leiknum?" "
Nógir voru þar sterkari." Nú leið af nóttina og bjóst Helgi snemma til leiksins
annan morgun og gekk þá til eldahúss. Gunnar spurði hver þar færi. " Hér er
kominn bróðir þinn og vildi eg Gunnar frændi að þú veittir mér brautargengi og
færir til leiks með mér í dag." Gunnar svaraði: " Ertu nú þá búinn?" " Það er
satt," segir Helgi. Gunnar stóð þá upp og var eigi sinnilegur. Helgi mælti: "
Far þú og fá þér klæði," því að veðrið var kalt. Gunnar kvaðst eigi mundi taka
klæðaskipti. Síðan fara þeir leið sína þangað til er þeir koma á Hörgsland. Eigi
var til leiks tekið. Þeir bræður Þorgrímssynir gengu í því fram í dyrnar og
heilsuðu þeim Þorbjarnarsonum en þeir bræður Helgi og Gunnar gengu til stofu.
Jökull mælti: " Og er hér komið eldhússfíflið frá Keldugnúpi eða hvað mun það
hingað vilja?" Og gerðu þeir að Gunnari mikinn gys. Eftir það var farið til
leiks. Þá bað Grímur þá bræður að þeir skyldu að vera. En Helgi svaraði: " Ekki
er okkur það hent." Grímur sagði leikfall verða mundu ef þeir væru eigi að.
Helgi sagði þá og ekki skyldi það vera. Síðan var til leiks farið og hyggja
Þorgrímssynir gott til og skipa til glímna og skyldi Gunnar glíma við Svart en
Helgi við Jökul. Var þessu næst til gleði farið og kom þar að er þeir Helgi og
Jökull stóðu upp og gengu á gólf. Var þar búkamunur mikill því að Jökull var
stór vexti en digur með mætti. Glímdu þeir lengi svo að varla mátti í milli sjá
hvor falla mundi. En þó varð það um síðir að Jökull féll. Þá varð óp mikið og
hlátur en Helgi gekk til bekkjar. Eftir það þá stóðu þeir upp, Gunnar og
Svartur, og voru þar báðir sterkir en þó ætluðu allir að Gunnar mundi ekki við
hafa. Þeir tókust á sterklega. Varð þeirra atgangur bæði harður og langur.
Þóttust menn eigi vita mega hvor þar mundi falla. Þá mælti Gunnar við Svart: "
Hefir þú fram lagt allt það er þú hefir til?" " Það er satt," sagði Svartur.
Síðan tók Gunnar hann upp á bringu sér og gekk með hann innar að pallinum þar
sem Þorgrímur sat og setti hann niður á fótskörina svo að í sundur gekk í honum
hryggurinn. Síðan gekk Gunnar að bekknum og settist niður en Svartur var fram
borinn. Fóru menn nú til leiks sem áður. Ekki bar fleira til nýlundu um daginn.
Fóru þeir heim bræður um kveldið. Þorbjörn spurði þá að hversu leikurinn hefði
fram farið um daginn. Þeir sögðu af hið ljósasta. Þorbjörn svarar: " Þá fór sem
mig varði að þið munduð eigi mega hjá sitja og munuð þið þessa margan dag
iðrast." Þá mælti Helgi: " Fleira þurfum við nú með en átalna einna." Þorbjörn
mælti: " Það ætla eg að margs manns blóði verði hér fyrir út hellt, fyrir þessa
ykkar tiltekt." " Fari það sem má," sagði Helgi," og hræðumst við það ekki." En
næsta morgun stóðu þeir bræður upp snemma um morguninn. Þá mælti Þorbjörn: "
Hvert skuluð þið nú fara?" sagði hann. Helgi svarar: " Hvað mun þig það varða?
Ekki muntu með okkur til leggja gott." Hann mælti: " Farið hvergi í dag því að
ekki hlýðir það fyrir þeim bræðrum Þorgrímssonum. Hafa þeir setið þeim eigi
lengi er þó hafa minna til gert við þá bræður en þið og því vil eg þið farið
hvergi í degi." Þá mælti Helgi: " Hvert ráð viltu þá leggja á með okkur
bræðrum?" Þorbjörn mælti: " Þið skuluð fara til þess manns er Þorgeir heitir.
Hann býr í Mörtungu. Hann er mikill vin minn. Þar skuluð þið í vetur vera með
honum." Þeir bræður fara leið sína þar til þeir koma í Mörtungu. Það var síð um
kveld. Þeir drápu á dyr. Þá var til hurðar gengið og spurt hver kominn væri en
bræður sögðu til sín og spurðu hvort Þorgeir væri heima. Sá sagði það satt vera.
Helgi mælti: " Seg þú honum að við vildum finna hann." Þessi gerði sem hann bað.
Síðan gekk Þorgeir út og bauð þeim þar vera um nóttina. Um morguninn eftir var
Þorgeir mjög snemma á ferli og talaði til þeirra bræðra að þeir skyldu upp
standa. Þeir gerðu sem hann bauð, ganga þá út og vestur um bæ allir og svo ofan
að á einni og svo síðan eftir árgljúfrinu og þar til þeir koma að einstigi
nokkuru. Þar gekk Þorgeir upp en þeir bræður eftir og komu þá upp í helli
stóran. Þá mælti Þorgeir: " Hér skuluð þið bræður vera í vetur því að ekki má eg
svo halda ykkur að Þorgrímssynir viti eigi. En eg skal koma til ykkar hvern dag
og segja tíðindin þau er til kunna að bera." Eftir svo talað fór Þorgeir heim en
þeir bræður voru eftir í hellinum. En frá Þorgrímssonum er það að segja að
Jökull talaði við bróður sinn: " Við skulum fara til Keldugnúps og drepa þá
Helga og Gunnar fyrir sín illvirki." Svo gera þeir, fara til Keldugnúps með tólf
menn og báðu Þorbjörn selja fram sonu sína. " Eigi eru þeir hér," segir hann. En
Grímur bað hann láta uppi rannsókn: " Muntu vilja leyna þeim því að þeir eru
hér." Þá mælti Þorbjörn: " Gangi bræður þá tveir inn og kannið bæ minn og vildi
eg þó engu spilla láta því er eg á." En þeir bræður gengu þá inn og könnuðu
bæinn Þorbjarnar og fundu þeir ekki að heldur þá Þorbjarnarsyni, sem von var að,
ganga út síðan og stíga á hesta sína og ríða á burt síðan og svo heimleiðis.
Líður nú á veturinn og fréttu þeir bræður ekki til þeirra Þorbjarnarsona. Það
bar einn dag til þá er þeir Þorbjarnarsynir voru í helli sínum að þræll Geirs
gekk að fé sínu þeim megin árinnar sem hellir þeirra bræðra var. Hann sá þá
bræður því að þeir höfðu þá gengið frá hellisdyrunum. Síðan kom þrællinn heim um
kveldið síð. Þá frétti Geir hann tíðinda en hann kvaðst ekki kunna að segja" því
að mér þykja það engin tíðindi sem eg sé." " Hvað hefir þú nú séð í dag?" segir
Geir. Kolur sagði þá: " Sá eg þá bræður, Helga og Gunnar, í helli einum norður
með ánni." " Varla þykir mér þeir þá langt í burtu," sagði Geir," og skaltu
Kolur fara á Hörgsland og segja þeim bræðrum hvað títt er." Síðan fór hann sem
Geir skipaði og kom á Hörgsland og sagði þeim bræðrum hvað hann hafði séð til
þeirra Þorbjarnarsona. Síðan fór þrællinn heim. Þeir bræður safna liði og ætla
að fara að þeim Þorbjarnarsonum með þrjá tigi manna. Nú skal segja hvað Þorgeir
hefst að. Hann stóð upp snemma þenna morgun og fór til þeirra bræðra og sagði
þeim hvað nú fór fram hjá þeim Þorgrímssonum. Þá spurði Helgi hvað þeir skyldu
til ráða taka. Gunnar svarar: " Við skulum berjast við þá." En Þorgeir talaði
við Helga: " Ekki skuluð þið berjast við liðsfjölda því að þið orkið því eigi að
eiga við svo mikinn liðsmun sem þeir hafa bræður." Þá spurði Helgi hvað þeir
skyldu heldur en berjast" og skal margur rauðu snýta áður vér bræður verðum
handteknir." Þorgeir sagði að þeir skyldu fara í jarðhús það" sem er undir sæng
minni." Síðan fóru þeir með Þorgeiri þar til er þeir komu til jarðhússins og
gengu þeir þar niður. Síðan fór Þorgeir í burt frá þeim. En Þorgrímur og synir
hans riðu nú til Mörtungu. Þá var Þorgeir nýklæddur og stóð í dyrum úti. Hann
heilsaði þeim og bauð þeim þar að vera. En Grímur kvað annað þeirra erindi en
eta þar eða drekka" og er nú nær að selja þá fram Þorbjarnarsyni." Þorgeir segir
að þeir eru eigi þar. En síðan ríða þeir ofan með ánni, stíga af baki hestum
sínum en gengu síðan upp með gilinu þangað til er Kolur sagði að hellirinn væri.
Síðan stigu þeir upp einstigið þar til er þeir komu í hellinn. Sáu þeir þar ekki
þess líkt að þar hefðu menn verið. Líkaði Jökli mjög illa við Kol og var því
búið að hann mundi standa á honum, snúa við það aftur til hesta sinna og riðu
heim síðan og þóttust þeir mikla sneypu fengið hafa. Leið svo af veturinn. Þetta
sumar kom skip í Skaftárós og var Bárður nefndur stýrimaður og hafði aldrei
komið hingað til lands fyrri. Þorgrímur reið til skips og vildi leggja lag á
varning kaupmanna en Bárður vildi það eigi og kvaðst sjálfur vilja ráða verði á
varningi sínum. En Þorgrími líkaði það illa og bannaði hverjum manni að eiga við
þá skipti eða kaup. Reið hann heim eftir það en stýrimaður sat eftir við skip
sitt. Skildu þeir við það að sinn veg þótti hvorum og leið svo langt fram á
sumar að engi kom í sandinn að kaupa við þá. En það sama sumar fóru þeir bræður
heim til Keldugnúps og voru heima með föður sínum. Og einn dag komu þeir að máli
við Þorbjörn föður sinn. Helgi mælti: " Skal lengi svo fram fara að enginn bjóði
stýrimanni heim?" Þorbjörn svarar: " Hafið þið eigi frétt hvað Þorgrímur hefir
við lagt?" Helgi kvað þá ekki mundi verða að því farið" og skal eg fara í dag
til skips og bjóða heim stýrimanni." " Þú munt þessu ráða," sagði Þorbjörn.
Síðan ríða þeir Þorbjarnarsynir þar til er þeir koma til skips og var stýrimaður
þá nýklæddur. Hann bauð þeim bræðrum þegar inn í búð að drekka, stigu síðan af
baki og drukku þar um daginn. Helgi mælti til Bárðar: " Er það satt að enginn
þorir að bjóða þér heim?" " Satt er það," segir Bárður. " Þá vil eg bjóða þér
heim til Keldugnúps." Bárður kvaðst því gjarna játa. En eftir þetta gert ríða
þeir Þorbjarnarsynir heim. Þorbjörn spurði tíðinda en þeir kváðust ekki tíðindi
kunna að segja nema það" að við buðum heim stýrimanni." Þorbjörn sagði þar
margan mundi kulda af kenna. " Ekki verður nú við öllu séð," segir Helgi. Síðan
var stýrimaður heim fluttur og fréttist það nú víða um byggðina og þótti öllum
þeir hafa mikið í fang færst. Þorgrími og sonum hans líkaði þetta stórum illa.
Leið af sumarið og langt fram á vetur að hvorirtveggju sátu í kyrrðum. Það var
einn dag að Gunnar gekk til hrossa sinna. Þeir bræður úr Hörgsdal sáu hvar
Gunnar fór og stefndi upp á heiði frá Keldugnúpi. Þeir fóru til Hörgslands og
sögðu þeim Þorgrímssonum hvað þeir höfðu séð. Þeir brugðust og þegar við og
ætluðu að sitja fyrir honum um kveldið þá er hann færi heim. Þeir voru fimmtán
saman. Gunnar fann seint hrossin um daginn og varð honum síð beint. Hann hafði
ekki fleira vopna en öxi stóra er faðir hans hafði gefið honum. Fer hann
heimleiðis þar til er hann kemur þar að sem fyrirsátið var. Og þegar sem þeir
finnast þá mælti Jökull við Gunnar: " Það er vel að við höfum hér fundist." En
Gunnar kvaðst það eigi kunna að lasta" er þú lofar svo. Muntu vilja að maður
mæti manni." Jökull svarar: " Eg skal og nú þess njóta að eg em nú liðfleiri."
Síðan sóttu þeir að Gunnari með miklu kappi en hann varðist vel og drengilega.
Gekk svo lengi þar til að hann hafði drepið þrettán. Nú er þar til að taka að
Þorbjörn var heima og Helgi son hans. Þá mælti Helgi við föður sinn: " Frestast
Gunnari og vil eg að við förum að leita hans." Síðan fóru þeir feðgar þar til er
þeir komu þar að sem þeir Jökull og Grímur sóttu að Gunnari með miklu kappi. En
þegar er þeir sáu þá feðga þá lögðu þeir á flótta. Þá mælti Helgi til Gunnars: "
Viltu að við förum eftir þeim?" Gunnar kvaðst eigi vilja elta þá" því að okkur
mun gefast tómstund að finna þá." Gunnar var þá mjög sár. Lagði Þorbjörn hann í
vagn og óku þeir honum heim. Síðan voru sár hans þvegin og greru þau skjótt. En
er þeir bræður komu heim spurði Þorgrímur þá Jökul tíðinda. Jökull sagði honum
þá allt sem farið hafði. Þá mælti Þorgrímur: " Lítt þykir mér upp hafa tekist og
vildi eg að það legðist af að eiga við þá bræður." Jökull mælti: " Ekki dugir
ófreistað og munum við Gunnar finnast aftur." Sár Gunnars greru skjótt. Leið nú
á veturinn. Fundust þeir ekki, Bárður stýrimaður og Þorgrímur. Bárður tók að búa
sig um vorið. Þeir bræður réðust til ferðar með honum, Helgi og Gunnar. En er
þeir voru búnir beiðist Gunnar að ganga á land. Stýrimaður bað hann ráða og koma
þó skjótt aftur. Gunnar játar því. Hann tók þá vopn sín og gekk sem hvatast til
Hörgslands. Það var síð um kveld. Hann barði á dyr. Þræll einn gekk til dyra.
Hann spurði hver kominn væri eða hví hann færi einn saman. Hann svarar: " Grís
er hér," segir hann. " Eg vildi finna Jökul sem skjótast." Þrællinn hljóp inn og
sagði Jökli. Hann tók vopn sín og gekk út síðan. Gunnar veik sér fram á hlaðið
en dimmt var úti og sá Jökull eigi manninn og gekk út úr dyrunum og spurði hvar
Grís væri. Þá svarar Gunnar: " Hér em eg nú og gakk hingað." Jökull heyrði svör
og þóttist heilsa Grís. Gunnar bað hann þá verja sig. Síðan börðust þeir í ákafa
og féll Jökull skjótt fyrir Gunnari. Síðan gekk hann heim aftur að dyrunum og
spurði hvar Grímur væri og bað hann út ganga. Hann brá við skjótt og hljóp út
þegar. Hann þekkti þegar manninn og gekk að Gunnari með öxi stóra en hann brá
fyrir skildinum. Annarri hendi hjó hann til Gríms á fótinn fyrir ofan knéð svo
að af tók. Féll Grímur þá til jarðar. Lét Gunnar þá skammt höggva í milli og hjó
á hálsinn svo að af tók höfuðið. Gunnar gekk heim að dyrunum og lagði Grím þar
niður. En eftir þetta unnið gekk hann til dyngju Helgu. Hún sat á palli og hafði
leyst hár sitt úr dreglum. Hún sópaði þá hárinu frá augunum er hún sá Gunnar og
heilsaði hún honum glaðlega. Hann tók vel kveðju hennar. Hún spurði hann tíðinda
eða hvaðan hann væri að kominn en hann sagði slíkt sem hún spurði og settist
niður hjá henni. Helga mælti þá: " Hvað ætlar þú nú fyrir þér?" Gunnar segir: "
Í burt hafði eg ætlað," segir hann. " Hversu ætlar þú að halda orð okkar þau sem
við höfum talað?" sagði hún. Gunnar segir: " Eg fór nú til þess á þinn fund að
eg vil þau enn framar binda en áður." " Svo vil eg við gerum," sagði Helga.
Síðan bundu þau það fastmælum sín á meðal að hann skyldi eigi aðra konu eiga eða
hún annan mann ef þau mættu ráða, skilja nú með þessu, minnist Gunnar þá til
Helgu með miklum elskuhuga, gekk út síðan en Helga sat eftir og grét mjög sáran.
Gunnar létti eigi ferð sinni né farlengd fyrri en hann kom til skips og fann
bæði stýrimann og bróður sinn Helga. Þeir spurðu tíðinda en hann kvaðst eigi
segja kunna nema hann sagði slík sem voru. Þorgrímur bóndi gekk út nokkuru
síðar, sér nú vegsummerki að synir hans lágu báðir dauðir. Brá honum mjög við
þessa sýn og lætur þá verða jarðaða eftir gömlum sið. Þetta spurðist víða um
héruð og þótti mikil tíðindi og voru þeir þó fám harmdauðir. Voru nú miklar
getur á hver þeim mundi að skaða hafa orðið og kann það enginn öðrum að segja.
Bar Þorgrímur mikinn harm eftir sonu sína og varð þó svo búið að hafa. Í þenna
punkt létu þeir út og gaf þeim vel byri til þess er þeir komu úr landssýn. Þá
rak á fyrir þeim myrkva svo mikla að þeir vissu ekki hvað þeir fóru. Rak þá um
sjóinn allan allt sumarið og sjá þeir hvergi land. Einn dag ræddu þeir um hvað
til mundi bera. Þá mælti Bárður: " Vér skulum hluta mann í tré." Og svo var
gert. Gunnar hlaut að fara. Þá mælti hann: " Það ætla eg að annað sé mér betur
hent." Þá mælti Bárður til Gunnars: " Viltu að eg fari og mun eg leysa þig af
þessu?" " Eg skal fara," segir Gunnar. Gunnar las sig bæði skjótt og fimlega upp
eftir höfuðbendu til þess er hann kom upp í siglutopp. Hann settist niður og í
því létti af myrkri öllu því sem áður hafði verið yfir skipi þeirra. Sá hann þá
víða og land fyrir stafn fram. Það var og mjög jöklum vaxið. Hann sá þar fram
undan ganga nes löng en skerast inn í landið fjörðu marga og stóra, þeir er
fullir voru af allra handa veiðiskap. Þeir lögðu í fjörð þann er Skuggi heitir.
Þá var komið að haustnótt og vetraði, en flestum þótti mál hvíldar af löngu
sjóvolki. Og var það af ráðið að skipa þar upp og ætluðu þar um að búast, efla
nú upp skálasmíð og gekk þeim það bæði vel og skjótt. Var Gunnar þar formeistari
að. Varð hún skjótt af hendi leyst, settust þá um kyrrt, höfðu veiðiskap nógan
bæði sela, fiska og hvali. Einn dag er þeir voru í skála sínum mælti Bárður til
Gunnars: " Hversu lengi skulum við hér svo vera að vér höfumst ekki að?" Gunnar
segir: " Vér skulum skipta liði voru. Skal Helgi og Bárður fara í annan stað við
tólfta mann en eg skal fara við sétta mann." Svo gerðu þeir. Hlaut Gunnar þá að
fara á jökla. Fara þeir einn morgun heiman allir. Gunnar og hans félagar gengu
um daginn lengi og urðu við engan hlut varir. Þeir sækja nú langt fram á jöklana
þar til að þeir koma að gjá einni stórri. Þeir fara lengi með gjánni og komast
hvergi yfir. Þá hljóp Gunnar yfir gjána en fylgdarmenn hans komust eigi yfir og
skildi þar með þeim. Gunnar gekk þá lengi einn samt þar til að hann sá einn
stóran björn. Gunnar kallaði á hann og bað hann bíða. Þá leit bersi aftur og
settist niður og beið mannsins. Gunnar bar að skjótt. Hann hafði stóra
bjarnsviðu í hendi og lagði þegar til dýrsins undir bóginn svo að í hjartanu
stóð en dýrið dó þegar. Þá gerði myrkt af nótt svo að hann sá þá eigi til gera
dýrið. Gunnar lagði þá bersa á bak sér og bar hann til þess er hann kom að
gjánni. Þá lagði hann niður dýrið og vissi eigi hversu hann skyldi yfir komast
gjána með byrði sína. Hann tók á sig göngu og gekk með gjánni til þess að hann
kom þar að í einum stað að mjórra var yfir en annars staðar. Hann fór þar yfir
með byrði sína. Hann gekk þá enn lengi þar til er hann heyrði hlátur mikinn.
Hann nam þá staðar og lagði af sér byrðina. Þetta nálgaðist hann skjótt og gat
hann að líta hvar tvær flagðkonur fóru. Þær voru mjög svartar. Þá mælti önnur
þeirra: " Það væri okkur vel farið systir að taka af Gunnari veiði sína en draga
hann heim og færa hann föður okkrum." Gunnar heyrði hvað þær töluðu. Hann gekk í
móti þeim og spurði þær að heiti. Önnur nefndist þar Fála en önnur Gála. Þá
mælti Gála til Gunnars: " Leggðu af veiði þína við okkur systur." En hann kvaðst
eigi því nenna að óreyndu. Þær sóttu þá að Gunnari í ákafa en hann varði sig vel
og drengilega. Hann hjó þá til Gálu svo að af tók höndina. Hann hjó þegar á
hálsinn svo að af tók. Þá mælti Fála til Gunnars: " Gef þú mér líf og skal eg
vera þér í liðsinni og eg skal gefa þér gull svo mikið sem þú vilt þegið hafa."
Þá mælti Gunnar: " Þigg þú líf þitt af mér enda vertu mér trú." Þá mælti hún: "
Far þú Gunnar heim með mér til hellis föður míns og skal hann gefa þér vopn
góð." " Ekki má eg það," sagði Gunnar," því að eg verð heim að fara til skála
míns. Veit eg að félagar mínir leita að mér. Skal eg í annan tíma svo gera sem
þú biður." Skilja þau nú með þessu. Gunnar fer nú til þess er hann kom heim.
Þeir Bárður og Helgi urðu honum fegnir. Hann lagði þá af sér byrði sína. Þeir
spurðu tíðinda eða hvað hann hefði dvalið. Hann sagði slík sem orðið höfðu og
þótti þeim hann mikinn frama fengið hafa af flagðkonum þeim. Sátu þeir nú kyrrir
í skála sínum og leið nú mjög á veturinn. Það bar til einn dag að Gunnar átti að
ganga á jökla. Hann vildi þá fara einn saman. Hann tók vopn sín og gekk fram með
firðinum og þar upp undir jökulinn þar sem fjörðurinn þraut. Þar var lukt hömrum
stórum svo að þar sá ekki meira en í hálfrokknu húsi. Hann fór svo lengi þar til
er hann sá elda brenna. Hann hafði þar af ljós og gekk eftir því þar til er hann
kom að helli stórum. Þá nam hann staðar úti fyrir hellinum. Þar sátu tröll mörg
um eldinn. Þá mælti eitt þeirra: " Betur kæmi hér Gunnar." Þá svaraði annað
þeirra: " Hvað væri oss það bati eða vissir þú eigi hversu hann fór með þær
systur Fálu og Gálu?" Bóndi þeirra svaraði: " Það vildi eg að hann kæmi aldrei
hér því að eg ætla að mér standi af honum hin mesta ógæfa." Gunnar gekk þá inn í
hellinn öðrum megin undir bergið og stóð þar nokkura stund þar til er þau karl
og kerling fóru að sofa. Þá var eftir sonur þeirra og tvær dætur. Þá gekk Gunnar
fram að eldinum og hjó til eins þeirra svo að af tók höfuðið. Þau hlupu þá upp
systkin og sóttu að Gunnari með miklu kappi. Hann drap þau bæði skjótt. Síðan
settist hann niður og lét renna af sér mæði. Þá var dimmt orðið í hellinum því
að eldurinn var slokknaður. Gunnar stóð þá upp og gekk innar eftir hellinum og
vildi finna þau karl og kerlingu. Fór hann leitandi til þess er hann fann þau og
gekk þar að sem þau lágu og fletti af þeim klæðunum. Honum sýndist þau mjög
svört og illileg. Hann lagði þá á hann svo að í gegnum stóð. Hann brá þá svo
hart við að hann féll fram úr rúminu. Dó hann þá skjótt en kerling vaknaði við
þetta. Hún spratt upp og greip eitt sverð er lá hjá henni og sótti að honum í
miklum ákafa. Gunnar varði sig vel en þóttist þó í enga raun meiri komið hafa.
Hann fékk þá mörg sár og stór. Gunnar sá þá að eigi mundi svo búið duga. Hann
kastaði þá öxinni og réð undir kerlingu. Þau glímdu þá lengi og gekk flest upp
fyrir þeirra fótagangi. Sá Gunnar þá að eigi mundi svo búið hlýða. Hann mælti þá
fyrir munni sér: " Hvað mun mér í annað sinn meiri þörf Fálu vinkonu minnar en
svo?" Nokkuru síðar sá hann hvar hún fór. Ekki var hún þá frýnleg, snýr þar
þegar að sem þau áttust við. Hún hjó hart og tíðum með saxi því er hún hélt á,
er Þrumur hét. Veittu þau henni skjótt bana. Þá settust þau niður. Hún mælti þá
við Gunnar: " Nú vil eg að þú farir með mér." Hann gerði þá sem hún bað. Síðan
bjuggust þau þaðan í burt og báru með sér mikið silfur og gull og marga aðra
dýrgripi. Síðan fóru þau leiðar sinnar. Gekk hún fyrir þar til er þau komu í
helli stóran. Þau lögðu þá niður byrðar sínar. Þar sá hann allt tjaldað sem við
veislu væri búið. Hún mælti þá til Gunnars: " Mál er þér að hvílast og taka á
þig náðir." Hún leiddi hann þá í afhelli. Þar var borð búið. Gunnar settist
undir borðið, át og drakk sem hann lysti. Síðan fór hann að sofa. Var hann þar
um nóttina. Fála fór að finna föður sinn og móður. Þau heilsa henni vel. Þá
spurði karl: " Hvað hefir komið í kveld?" sagði hann. En hún sagði sem var" og
bið eg að þú takir vel við honum og látir hann þess njóta er hann gerði til
mín." Karl svarar: " Láttu mig sjá hann er þú fylgir honum svo fast." Hún gekk
þar að sem Gunnar lá og bað hann upp standa" því að faðir minn vill sjá þig."
Hann klæddist skjótt og gekk með henni þangað sem faðir hennar var. Hann
heilsaði honum. Skrámur mælti: " Hversu gamall maður ertu Gunnar?" Hann svarar:
" Nú er eg tólf vetra." " Þú ert efnilegur maður," segir Skrámur," og skaltu
vera velkominn með oss og svo vill dóttir mín." Þar var Gunnar um hríð. Leið nú
mjög á veturinn. Það var einn dag að Gunnar kom að máli við Fálu vinkonu sína: "
Mál þykir mér að vitja manna minna." Hún leysti hann burt með gjöfum góðum og
fylgdi hún honum á leið og bað Fála vel fyrir honum áður þau skildu. Gekk Gunnar
þá leið sína uns hann kom heim. Urðu hans menn honum fegnir. Leið svo af
veturinn. En þegar er voraði bjuggu þeir skip sitt. En þegar er þeir voru búnir
héldu þeir þegar burt. Gaf þeim vel byri til þess er þeir komu skipi sínu við
Noreg þar sem Bárður átti garð fyrir. Þá réð Hákon jarl Sigurðarson fyrir
Noregi. Bárður bauð þeim bræðrum heim til sín. Þeir þekktust það, fluttu þangað
varning sinn. Bárður bauð hverjum manni sem á hans garði var að allir skyldu
þeim þjóna. Þetta fréttist skjótt víða um Noreg. Þetta kom og fyrir jarlinn og
bauð hann þegar Bárði til veislu en hann játaði að fara. Sendimenn fóru aftur og
sögðu jarli að Bárður hét að koma. Leið nú að þessari stundu sem veislan var
sett. Kom Bárður að máli við Gunnar: " Það vildi eg að þú værir heima á meðan eg
færi til veislu þeirrar sem jarl hefir mér boðið." Þá mælti Gunnar: " Fara vil
eg með þér. Það þykir mér betra en að vera heima." " Svo skal þá vera," sagði
Bárður. Þeir bjuggu þá ferð sína og voru fimmtán saman, allir vel vopnaðir. Þeir
riðu þar til er þeir komu til hallar jarls, stíga þá af baki hestum sínum og
ganga fyrir jarl og kvöddu hann vel. Hann tók Bárði harðla vel og setti hann hið
næsta sér. Þá spurði jarl Bárð hvað manni það væri er honum gekk næst. Bárður
segir að það væri útlenskur maður. Þá spurði jarl hann að nafni en hann sagðist
Gunnar heita. " Hversu gamall maður ertu?" segir jarl. Gunnar segir: " Eg er nú
átján vetra," segir hann. Þá mælti jarl: " Þú ert stór maður eða eru svo margir
á Íslandi?" " Satt er það," sagði Gunnar," að þar eru margir miklu framar en eg
er." Féll niður þessi ræða. Leið af veislan. En eftir veisluna bauð jarl Gunnari
eftir að vera en hann játaði því og þá boðið. Bárður bjóst í burt og spurði
Gunnar hvort jarl hefði boðið honum eftir að vera. Hann sagði það satt vera. "
Ekki mun eg þess fýsa þig," sagði Bárður," því að jarl vill þig feigan og vil eg
að þú farir heim með mér." " Ekki skal það vera," sagði Gunnar," og skal eg að
vísu þiggja það boð sem jarl bauð." Þá mælti Bárður: " Það vil eg að þú vitjir
mín ef þú þarft nokkurs með." Gunnar kvað svo gera mundu. Síðan skildu þeir. Fór
Bárður heim en Gunnar var eftir og Helgi bróðir hans með hirðinni og skjótt vel
virðir af hverjum manni. Leið nú á veturinn. Einn dag var það að jarl lét kalla
þá til sín, þá bræður. En er þeir komu kvöddu þeir hann vel. Hann mælti til
Gunnars: " Þú munt mikill íþróttamaður," sagði jarl. " Eigi er það," sagði
Gunnar. " Eg vil þó sjá," sagði jarl. " Helst mundi eg þá glíma," sagði Gunnar,"
ef mennskur maður væri." " Það ber vel til," segir jarl," og skalt þú glíma að
hálfs mánaðar fresti." Þetta var nú statt gert. Leið nú að þeirri stundu sem
glíman var sett. Hugði jarl nú gott til glímunnar. Kom þar margur maður. Þar kom
og Bárður vin Gunnars því að hann hafði frétt að glíman var lögð og vildi hann
finna Gunnar áður sá dagur kæmi. En er þeir fundust spurði Bárður Gunnar hvort
hann hefði játað glímunni. Hann sagði það satt vera. " Það vissi eg snemma,"
sagði Bárður," að jarl vildi þig feigan." Gunnar svarar: " Svo verður nú að
vera." " Hér er einn hjúpur er eg vil gefa þér," segir Bárður. " Í honum skaltu
vera þá er þú glímir." Skilja þeir nú tal sitt að sinni. Nú var út borinn stóll
jarls og hyggur nú margur gott til að sjá þessa gleði. Var nú fram leiddur
blámaður einn. Sá hafði mörgum góðum dreng að bana orðið. Jarl spurði þá hvort
Gunnar væri þar kominn. Hann sagði það satt vera. " Þá er nú upp að standa,"
sagði jarl," og glíma við þenna piltunginn sem þér er nú ætlaður." " Ekki á eg
að glíma við tröll," sagði Gunnar. " Við þenna skaltu nú glíma," sagði jarl.
Síðan stóð Gunnar upp og gekk fram á völlinn þar sem þeir skyldu glíma. Jarl
spurði þá hví Gunnar færi ekki af fötum. Í því var sleppt blámanninum. Þeir
tókust þá á heldur sterklega en þó var það öllum auðséð að Gunnar var ósterkari
og bar blámaðurinn hann um völlinn. En svo var Gunnar mjúkur að aldrei kom hann
honum af fótunum. Þar var ein hella stór á vellinum. Þangað bárust þeir að svo
að fætur Gunnars námu helluna. Þá sleppti Gunnar þeim tökum sem hann hafði áður
haldið en tók báðum höndum í axlir honum en hljóp sjálfur öfugur upp yfir
helluna og í því kippti Gunnar að sér blámanninum svo snöggt að hann tók sundur
í tvo hluti við hellunni. Þá varð óp mikið og þótti mörgum þetta hið mesta
þrekvirki. Þá kallaði jarl á menn sína og bað að taka Gunnar höndum en það fórst
fyrir því að Bárður hafði fjölmenni mikið og veitti Gunnari lið svo að jarl náði
honum ekki. Fór Gunnar heim með Bárði og þeir bræður báðir og voru með honum það
sem eftir var vetrarins. Þótti Gunnar unnið hafa mörgum manni hið mesta frelsi í
drápi blámannsins en jarl þóttist hafa fengið hina mestu sneypu er hann missti
blámann sinn en fékk ekki Gunnar. Einhvern tíma sem þeir talast við, Bárður og
þeir bræður, spurði hann hvað þeir ætluðust fyrir. " Í hernað vildi eg," sagði
Gunnar," í sumar og leita mér fjár og frægðar." Bárður sagði það til reiðu vera:
" Skal eg fá þér þrjú skip og menn sem þú vilt hafa." Gunnar þakkaði honum þetta
framlag. Voru þessi skip skjótt búin bæði að mönnum og vopnum. Bárður fylgdi
þeim til skips og bað þá bræður þangað að halda að hausti en þeir játuðu því.
Síðan héldu þeir í burtu og herjuðu víða um sumarið. Varð þeim gott til fjár og
frægðar. Einn dag sigldu þeir að eyjum nokkurum. Þeir lögðu að landi og tjölduðu
á landi og sofa af nóttina. Þeir sofnuðu skjótt er menn voru drukknir og móðir.
Gunnar stóð upp skyndilega og tók vopn sín og gekk upp á eyna einn samt. Þá sá
hann mörg skip öðrum megin eyjarinnar. Hann hafði tölu á þeim. Þau voru þrettán
og öll stór. Hann sá og tjald á landi. Hann gekk þangað sem búðir voru og hann
sá að rauk. Hann vafðist í dyrunum. Þeir spurðu að, sem inni voru, hver sá væri
er sig vildi kæfa. Hann kvaðst þar af landi ofan vera. Hann spurði þá hver
skipunum stýrði. Þeir sögðu: " Þú ert fávís maður. Hefir þú ekki spurt af þeim
bræðrum, Svarti og Jökli, er nú eru frægastir og hver þjóð er hrædd við?" Gunnar
fór aftur til manna sinna og vakti þá, bað þá að bera fé allt af skipum en grjót
í staðinn. Þeir höfðu þessu verki lokið áður en lýsti. Þeir sigldu þá þegar burt
úr höfninni og fram fyrir nes. Sjá nú víkingar skipin róa að þeim í nálægð.
Gunnar spurði þá hverjir fyrir skipunum réðu. Þeir bræður sögðu til sín" og
viljum við bjóða yður tvo kosti. Er sá annar að ganga hér frá skipum og annar sá
að berjast ef þér þorið." " Þann skal upp taka," sagði Gunnar. " Það þykir oss
betra," sagði Svartur. Síðan tókst þar bardagi hinn harðasti. Féllu margir af
hvorumtveggju og þó fleiri af víkingum. Gunnar gekk hart fram og felldi margan
með sverði því er Fála hafði gefið honum. Þá komust þeir bræður upp á skip
víkinga. Ruddust þeir þá fast um til þess að þeir komu fram að siglu. Þá kom
Jökull í móti Gunnari. Hann hafði mæki stóran í hendi sér. Jökull hjó þá til
Gunnars með mækinum. Gunnar bar af sér höggið og kom það í bitann svo að fal
báða eggteinana. Hann laut þá eftir högginu. Gunnar hjó þá til Jökuls með sínu
sverði. Það beit allt það sem því var boðið og tók af höndina og þar með síðuna
og renndi ofan á mjöðmina og tók þar undan honum fótinn og féll Jökull þar
dauður niður. Gunnar gekk þá fram um siglu og kom þar að sem Svartur og Helgi
börðust. Var Helgi þá bæði sár og móður. Gunnar bað hann þá hvíla sig en Helgi
vildi það ekki og sagði svo: " Ljá þú mér heldur sverð þitt." Gunnar gerði sem
hann bað því að það beit allt það sem því var boðið. Sótti Helgi þá í ákafa. Þá
bárust sár á Svart. Helgi hjó þá eitt högg svo mikið í höfuð Svarti að hann
klauf það og búkinn að endilöngu svo að sinn veg féll hvor hluturinn. Þá var æpt
siguróp. Gengu þá víkingar á hönd þeim bræðrum. Tóku þeir þar mikið herfang en
gáfu hverjum manni sem lifði eftir grið. Fór þá hver sem vildi. En þeir bræður
héldu í burt og ætluðu heim um haustið hvað eð þeim gekk eftir vilja sínum. Sem
Bárður fregnar þetta, að þeir bræður voru komnir, fór hann þá til fundar við þá
bræður og fagnaði hann þeim vel og lét hann flytja heim þegar fjárhluta þeirra.
Þeir gáfu Bárði góðar gjafir, sátu nú um kyrrt þar til sem leið að jólum. Þá
átti Bárður að sækja að vanda veislu til jarls. Hann fór þá fjölmennur en þeir
bræður voru eftir báðir. Bárður kom á veisluna. Tók jarlinn honum vel. Einn dag
var það sem þeir sátu glaðir. Þá varð þeim margt talað. Spurði jarl Bárð hvort
hann hefði tekið þá bræður. Hann sagði það satt vera. " Djarfur maður ertu
Bárður," sagði jarl," að þú heldur þá menn sem þú veist að mínir óvinir eru." "
Ekki er það þann veg herra," segir Bárður," og vilja þeir sættast við yður."
Jarl bað Bárð þá láta koma til sín" og megum vér þá best sættast." Bárður játaði
því. Leið af veislan og fór Bárður heim og sagði þeim bræðrum að jarl vill að
þeir komi til hans" og mun eg fara með ykkur." Þeir bjuggust þegar á fund jarl
og völdu honum góðar gjafir og færðu jarli. Hann tók því öllu vel, gerði þá sína
menn og voru þeir síðan með jarli það sem eftir var vetrarins. Einn dag var það
að Gunnar gekk fyrir jarl og kvaddi hann. Jarl spurði þá að hvað þeir vildu.
Gunnar bað orlofs að fara út til Íslands að finna föður sinn og vini. Jarl gerði
sem hann bað. Síðan bjuggu þeir skip sitt og báru þar á fjárhlut sinn. Jarl gaf
þeim góðar gjafir að skilnaði en Bárði gáfu þeir öll þau skip sem þeir höfðu
fengið og þann fjárhlut er þeir komust eigi með. Báðu hvorir vel fyrir öðrum og
skiljast vinir, létu síðan í haf og gaf þeim vel byri þar til er þeir komu skipi
í Skaftárós. Frétti Þorbjörn það skjótt og ríður til skips og finnur sonu sína.
Varð þar fagnafundur mikill. Þóttist hann þá ungur orðinn í annað sinn. Voru
þeir skjótt heim fluttir. Fréttist þetta um héruð að þeir væru heim komnir.
Gunnar frétti það að Þorgrímur var dauður. Hafði hann sprungið af harmi eftir
sonu sína. Gunnar minntist þá orða þeirra er þau Helga höfðu mælt. Fór hann þá á
Hörgsland. Var honum þar vel fagnað. Hann gekk þegar til fundar við Helgu. Hún
varð honum allfegin. Hann bað hennar þegar. Því máli var vel svarað af móður
hennar því að hún hafði vitað öll ráð með þeim. Var þegar við boði búist og
mörgum manni til boðið. Gekk sú veisla vel fram. Gaf Gunnar öllum góðar gjafir
þeim sem þangað höfðu sótt. Fór þá hver heim þangað sem átti. Gunnar reisti bú
mikið á Hörgslandi og tók þar með goðorð sem Þorgrímur hafði haft áður og þótti
öllum það vel skipað. Helgi var heima með föður sínum. Enn er þar til að víkja
sögunnar sem var frá horfið að þau voru systkin, Þórdís og Örn. Og vildi hann þá
enn minnast þess fjandskapar er fyrr hafði verið þeirra á meðal. Það var einn
dag að Gunnar stóð upp snemma um morguninn og tók vopn sín. Helga spurði hvert
hann ætlaði. Hann gekk út snúðugt og svaraði henni engu, steig á bak hesti
sínum, reið til þess hann kom að Vatnsenda. Hann steig þar af baki hesti sínum
og barði að dyrum. Örn gekk út og heilsaði Gunnari. Þá mælti Gunnar: " Nú er að
verja sig Örn." Þeir börðust lengi og varð hvorutveggi sár mjög en Gunnar
mæddist seinna af því að hann var maður yngri og beiddi Örn hvíldar. Þeir
hvíldust og studdust fram á vopn sín. Gunnar bað hann þá enn verja sig. Örn
spratt upp og sótti að Gunnari svo að hann mátti ekki annað en að verja sig. Örn
hjó þá til Gunnars svo mikið högg að hann klauf af honum brynjuna svo að hún
féll öll af sem fetlar niður um Gunnar. Í því hjó Gunnar í hjálm Arnar svo að
klauf höfuðið og þar með búkinn að endilöngu og féll hann þar dauður til jarðar.
Gunnar var þá bæði sár og móður. Hann reið þá heim. Varð Helga honum allfegin.
Hún batt um sár hans og greru þau allskjótt. Víg Arnar fréttist nú víða og varð
hann engum manni harmdauði nema systur hans. Hún undi illa við sinn hlut og
vildi hún hefna hans með göldrum sínum. Henni varð það ekki lagið en þó bar hún
sig að því löngum. Það er af Helga að segja að hann fékk fæð mikla. Hann reið þá
einn dag að finna bróður sinn og sagði honum að hann vildi biðja Ingibjargar
dóttur Geirs bónda. Síðan ríða þeir báðir bræður á fund Geirs við tólfta mann.
Geir bauð þeim þar að þiggja sæmd og náðir. Þeir stigu nú af baki og ganga til
stofu og voru þar um nóttina í góðum beina. Þeir höfðu uppi bónorðið við
Ingibjörgu fyrir hönd Helga. En Geir bóndi veik þeim svörum til dóttur sinnar en
hún kvað vilja hér hlíta föður síns ráði. Var þessu nú keypt. Skyldi það boð
vera um haustið á Geirlandi um veturnætur. Þeir riðu heim bræður báðir til búa
sinna. Leið nú á sumarið og kom sá tími sem ákveðinn var að brullaupið skyldi
vera. Kom þar þá margur og var engi óboðinn. Stóð veisla sú sjö daga og sjö
nætur. En að endaðri veislunni fór hver heim til sinna heimkynna. Voru allir
meiri háttar menn með gjöfum út leiddir. En Helgi fór heim til Keldugnúps með
konu sína og sat nú í kyrrð. Þórdísi þótti mikið fráfall bróður síns og tók að
efla seið mikinn að Gunnari svo að hann mátti eigi um kyrrt sitja hvorki heima
né annars staðar. Hann lét þá einn dag söðla hest sinn og reið til Keldugnúps.
Var honum þar vel fagnað. Hann sagði föður sínum það vandræði sem honum var til
handa komið og bað hann til leggja með sér eitthvert ráð að honum þætti vænst að
duga mundi. Þorbjörn kvaðst það varla kunna til að leggja" en þó mun eigi duga
að svo standi. Þú skalt ríða til Foss og bjóða Þórdísi fé fyrir bróður sinn svo
sem hún vill sjálf gert hafa. En ef hún vill það eigi kann eg ekki til að leggja
með þér." Gunnar reið þá heim fyrst en þegar næsta morgun reið hann til Foss.
Þórdís var þá úti og þekkti Gunnar. Hún gekk þegar inn. Gunnar sté niður af
hesti sínum og gekk heim að dyrunum og þegar inn í bæinn og snýr til stofu.
Þórdís sat á palli. Enginn heilsaði Gunnari er hann kom inn. Hann mælti til
Þórdísar: " Því em eg hér kominn að eg vil bjóða þér bætur fyrir bróður þinn svo
sem þú vilt sjálf mestar hafa." Þórdís svaraði: " Þetta kom þér seint í hug.
Mundi eg þær fyrir löngu þegið hafa ef þú hefðir mér þær fyrr boðið." " Taktu
nú," segir Gunnar," sem eg býð þér." " Svo skal vera," sagði Þórdís," og geri eg
eftir bróður minn þrenn manngjöld." Þau sættust að því. Gunnar lauk þá þegar fé
það allt sem Þórdís gerði og reið heim síðan og voru þau jafnan síðan vinir.
Sátu nú hvorutveggju í sínum búum um kyrrt. Þeir bræður þóttu hinir mestu menn
enda var það bæði að engir urðu til að leita á þá þaðan af enda ýfðu þeir engum.
Er frá þeim komin mikil ætt. Þóttu það allt vera miklir menn fyrir sér. Og lýkur
þar þessari sögu. Haraldur hinn hárfagri son Hálfdanar svarta var þá
einvaldskonungur yfir Noregi er saga þessi gerðist. Hann tók ungur konungdóm.
Haraldur var allra manna vitrastur og vel búinn að íþróttum öllum þeim er
konunglegri tign byrjaði. Konungur hafði marga hirð um sig og valdi þar til
ágæta menn þá sem reyndir voru að harðfengi og mörgum frægðarverkum. Og sem
konungur girntist að hafa með sér hið besta mannval, svo voru þeir og betur
haldnir en nokkurir menn aðrir í því landi því að konungur sparði hvorki við þá
fé né fullting ef þeir kunnu til að gæta. En eigi var hitt þó með minna móti að
þeim þreifst öngum er í móti gerðu hans vilja. Sumir urðu landflæmdir en sumir
drepnir. Kastaði konungur þá sinni eign á allt það er þeir áttu eftir en margir
mikils háttar menn flýðu úr Noregi og þoldu eigi álögur konungs, þeir sem voru
af stórum ættum, og vildu heldur fyrirláta óðul sín og frændur og vini en liggja
undir þrælkan og ánauðaroki konungs og leituðu mjög til ýmissa landa. Um hans
daga byggðist mjög Ísland því að þangað leituðu margir þeir sem eigi þoldu ríki
Haralds konungs. Þórir hét jarl er ríki átti að ráða í Noregi. Hann var ágætur
maður og kvæntur. Hann hafði fengið ágæta konu. Jarl ól við konu sinni eina
dóttur barna er Ólöf hét. Hún var þegar á unga aldri furðu kurteis. Hún var
allra kvenna fríðust sköpuð þeirra er þá voru í Noregi og því var lengt nafn
hennar og var hún kölluð Ólöf geisli. Jarl unni mikið dóttur sinni og var svo
vandlátur um hana að enginn karlmaður mátti tala við hana. Jarl lét gera henni
eina skemmu. Það hús lét hann vanda mjög að allri smíð. Skemman var víða grafin
og gagnskorin og rennt gulli í skurðina. Þetta herbergi var þakið blýi og steint
allt innan. Skíðgarður hár var um skemmuna og læst grindhlið með sterkum
járnhurðum. Ekki var þetta hús miður vandað utan en innan. Þessa skemmu byggði
jarlsdóttir og hennar þjónustukonur. Jarl sendir og eftir þeim konum sem hann
vissi kurteisastar og lætur kenna dóttur sinni allar þær kvenlegar listir er
burðugum konum byrjaði að kunna og það hugsaði jarl sem honum gafst að svo
skyldi hans dóttir bera af öllum konum hannyrðir sem hún var hverri þeirra
fríðari. En þegar hún hafði aldur til þá völdust til margir ágætir menn að biðja
hennar en jarl var mjög kostvandur fyrir hennar hönd og kom sá engi að hann
vildi hana gifta. Vísaði hann þeim frá með hæversklegum orðum. Öngvan smáði hún
með sínum orðum eða gerðum og leið svo fram um jarlsdóttur að hún hafði
almannalof. Nú skal nefna fleiri menn til sögunnar. Ketill er maður nefndur.
Hann átti að ráða fyrir Raumaríki. Hann var mikilhæfur maður, ríkur að auðæfum,
vitur og vinsæll. Ketill var kvongaður og hét Ingibjörg kona hans og var hún af
dýrum ættum. Þau áttu tvo sonu. Hét annar Gunnlaugur en annar Sigurður. Þeir
bræður áttu kenningarnafn. Var Gunnlaugur kallaður ofláti en Sigurður spaki.
Ketill lét kenna sonum sínum allar þær íþróttir sem þá voru tíðar að nema því,
að Ketill var betur búinn að íþróttum en flestir menn aðrir. Þeir héldu sér
leiksveina og gáfu þeim gull og aðra góða gripi. Riðu þeir bræður jafnan út með
sína menn að skjóta dýr og fugla því að þeir voru hinir mestu atgervismenn.
Ketill bóndi var hinn mesti bardagamaður. Hann hafði áttar fjórar og tuttugu
hólmgöngur og hafði í öllum sigur. Vingott var með þeim Haraldi konungi. Ketill
var málamaður svo mikill að aldrei átti hann því máli að skipta að hann ynni
eigi við hvern sem hann átti að skipta því að þegar hann tók að tala þá þótti
svo sem hann talaði. Konungur bauð Katli að taka hærri nafnbót og sagði honum
það vel sóma bæði sakir ríkdóms og margra hluta annarra en Ketill vildi það
eigi, sagðist heldur vildu vera einfaldur bóndi og halda sig til jafns við þá
sem meiri nafnbætur hefðu. Ketill unni svo mikið konu sinni að hann mátti hennar
ekki mein vita. Leið svo fram um tíma. Svo bar til einn tíma að Haraldur
konungur bauð út leiðangri og ætlaði suður með landi og vandaði hann þá ferð
bæði að skipum og mönnum. Ketill fékk til sonu sína að fylgja konungi og með
þeim mart frítt lið en sjálfur hann sat heima því að hann var þá hniginn að
aldri. Og þegar konungur var búinn siglir hann suður með landi. En er hann kom
suður á Rogaland réð þar fyrir jarl sá er Eiríkur hét. Hann var mikill höfðingi
og vinsæll af sínum mönnum. En er hann fréttir tilkomu konungs lét hann búa
fagra veislu og til þeirrar veislu býður hann konungi með öllu liði sínu og það
þá konungur og gekk á land með lið sitt en jarl leiddi konung heim með allri
hirð sinni til hallar með allra handa hljóðfærum, með söngum og strengleikum og
alls konar skemmtan er til kunni að fá. Með þessum fagnaði leiddi jarl konung í
sína höll, setjandi hann í hásæti og var þar hin fegursta veisla og var konungur
hinn kátasti og allir hans menn því að jarl sparði ekki af að veita konungi með
blíðu. Var þá hinn besti drykkur fram borinn og urðu menn skjótt drukknir.
Konungur setti þá sonu Ketils jafnan nærri sér og höfðu þeir mikil metorð af
konungi. Jarl stóð frammi fyrir konungi sjálfur og þjónaði að konungs borði.
Efldist þá mikil gleði í höllinni. Skipaði konungur þeim bræðrum að skenkja en
hann setti jarl í hásæti hjá sér. En þeir bræður gerðu þegar sem konungur bauð
og fengu þar mikla virðing fyrir sína hæversku. Og sem borð voru uppi lætur jarl
fram bera góða gripi er hann valdi konungi og hans mönnum öllum. Þá gaf hann
nokkura sæmilega gripi. Og að enduðum gjöfum lét jarl fram bera eina hörpu.
Annar hvor hennar strengur var með gull en annar hvor með silfur. Var þetta
smíði hið virðulegasta. Konungur seildist móti og tók að slá en þessi harpa bar
svo mikið hljóð að allir undruðust og þóttust eigi fyrr slíkt heyrt hafa. Þá
mælti jarl: " Það vildi eg herra að þér gengjuð með mér að skemmta yður. Vil eg
sýna yður alla eigu mína úti og inni, akra og aldingarða." Konungur gerði sem
jarl beiddi og gekk til og sá og leist vel upp á. Þeir gengu þá að einum
eplagarði. Þar stóð einn fagur lundur en undir þeim lundi léku þrír piltar. Þeir
voru allvænlegir og bar þó einn af öllum. Þeir sátu að tafli og léku tveir til
jafns við einn. Þá þóttust þeir varhluta verða og rótuðu taflinu. Þá þykktist sá
við er betur gekk og sló sinn pústur hvorn þeirra. Síðan réðust þeir á og glímdu
og voru tveir í móti einum og skakkaði eigi minna um glímuna en um taflbrögðin.
Þá bað jarl þá hætta og vera sátta og svo gerðu þeir og tefldu síðan sem áður.
Konungur og hans fylgd fór heim til hallar og settust í sæti sín. Það var
auðfundið á konungi að honum fannst mikið um hinn unga mann og fréttir jarl að
hvað sveinum þetta hefði verið. " Þeir eru synir mínir," segir jarl. " Eiga þeir
eina móður?" segir konungur. " Eigi er það," segir jarl. Þá fréttir konungur að:
" Hvað heita sveinar þessir?" Jarl svarar: " Sigmundur og Helgi, Þorgrímur hinn
þriðji og er hann frilluborinn." En litlu síðar komu þeir bræður í höllina
allir. Gekk Þorgrímur síðast því að svo var um önnur metorð þeirra að hann var
minnst metinn. Jarl kallar þá sveinana og bað þá ganga fyrir konung. Þeir gerðu
svo og kvöddu konung. En er þeir komu fyrir konung þá tók Þorgrímur sinni hendi
hvorn þeirra bræðra og veik þeim frá sér og gekk fram á millum þeirra og sté upp
á fótskörina og kvaddi konung og hvarf til hans en konungur tók sveininn
brosandi og setti hann niður hjá sér og frétti hann að móðurætt sinni. En hann
kveðst vera systurson Þóris hersis úr Sogni. Konungur renndi gullhring af hendi
sér og gaf Þorgrími. Síðan gekk Þorgrímur aftur til bræðra sinna. En veislan
stóð með hinni mestu sæmd allt þar til er konungur sagðist vildu í brott" en
sakir stórmennsku þeirrar er þú hefir mér veitt þá skaltu kjósa þér sjálfur laun
fyrir." Jarl varð glaður við þetta og bað að konungur mundi taka að sér Þorgrím
son sinn og segir sér það þykja peningum betra" því að öll sú gerð er þér gerið
mér þá þykir mér sú miklu betri er þér gerið honum. Vildi eg og því að hann færi
til yðvar að eg ann honum mest allra sona minna." En konungur játar því. Síðan
fer konungur í burt og Þorgrímur með honum. Var hann þegar hinn auðmjúkasti í
allri þjónustu við konung og öfunduðu hann þegar margir menn konungs. Einn tíma
er þess getið að konungur fór að veislum til þess manns er Sigurður hét. Þessi
veisla var vönduð mjög að öllum föngum. Konungur skipar Þorgrími að standa
frammi um daginn að skenkja sér og sínum vildarmönnum. Þótti hans mönnum mörgum
það við of, hversu konungur lagði mikið til Þorgríms í allri virðingu. Sigurður
átti frænda einn er Grímur hét. Hann var ríkur maður að peningum. Hann var
metnaðarmaður svo mikill að honum þótti flestallt lágt hjá sér. Hann var í
veislu þessi og skipaði öndugi á hinn æðra bekk. Þorgrímur þjónaði um daginn og
þá er Þorgrímur bar eitt stórt drykkjuker fyrir Grím þá stöplaðist út af kerinu
því að Þorgrímur drap við fæti og kom á klæði Gríms. Hann varð illa við og hljóp
upp með stóryrðum og kvað það auðséð að pútuson væri vanari að geyma svína og
gefa þeim soð að drekka en þjóna nokkurum dugandi mönnum. Þorgrímur reiddist
orðum hans og brá sverði og lagði í gegnum hann. Drógu menn hann undan borðum
dauðan. Sigurður kallaði á sína menn og bað þá standa upp og hafa hendur á
Þorgrími. Konungur mælti: " Ger eigi svo Sigurður. Grímur mælti til óhelgis sér
en eg vil bæta manninn fullum bótum ef þú vilt að eg skipti sem eg vil því að
svo mun best haldast okkart vinfengi." Varð svo að vera sem konungur vildi og
galt konungur þar allt féið svo að Sigurði líkaði allt vel. Leið nú af veislan
og varð ekki til tíðinda fleira. Fór konungur heimleiðis. Konungur bauð til sín
stórmenni mörgu. Fyrstum bauð hann Þóri jarli og Katli bónda af Raumaríki. Var
hann orðinn konulaus því að kona hans var þá önduð af sængurför og fæddi dóttur
áður og hét Ingibjörg eftir móður sinni. Og síðan býður konungur múg og
margmenni því að ekki skorti það er hafa þurfti. Komu menn eftir því sem boðið
var til veislunnar. Fór Ólöf geisli til veislunnar með föður sínum. Var nú
skipað mönnum í sæti og borinn drykkur ágætur. Þorgrímur gekk um beina og fannst
mönnum mikið um hversu gildur maður og sæmilegur hann var. Hann var sæmilega
klæddur því að konungur lagði mikla virðing á hann og þótti það mörgum hans
mönnum við of og lögðu mikla þykkju á Þorgrím þar fyrir. Lengt var nafn hans og
var kallaður Þorgrímur prúði. En er Þorgrímur sá Ólöfu, lagði hann þegar
ástarhug til hennar og svo fór henni til hans að hún unni honum og fundu það þó
ekki aðrir menn. En þegar þau gátu fengið sér stund til þá bar saman fundi
þeirra og féll þar hvorutveggju vel í skap. Spurði Þorgrímur hversu hún mundi
svara ef hann bæði hennar en hún kvað engi mótmæli af sinni hendi ef faðir
hennar vildi. Og að liðinni veislunni hóf Þorgrímur upp bónorð sitt og bað
Ólafar geisla. Tók Þórir jarl því ekki fljótt og skildu við svo búið. Nokkuru
síðar kom Þorgrímur að máli við konung og bað hann gefa sér orlof að finna Þóri
jarl en konungur veitti honum það. En er Þorgrímur kom til Þóris jarls var honum
þar vel fagnað. Hóf Þorgrímur þá enn upp bónorðið og vildi nú til staðins vita
hver svör jarl mundi veita en jarl sagðist eigi mundu gifta honum dóttur sína.
Var Þorgrímur þar þrjár nætur og féll vel á með þeim Ólöfu og segja það nokkurir
menn að þá hafi þau bundið sitt eiginorð. Fór Þorgrímur þá aftur til konungs að
sinni. Fór hann nú í hernað og var þá fulltíða að aldri. Lá hann í hernaði um
sumarið og þótti allra manna röskvastur í öllum mannraunum. Bæði aflaði hann í
þessari ferð fjár og frama. Það var nú þessu næst að Ketill af Raumaríki var
riðinn til Þóris jarls við þrjá tigu manna. Þar var þá og Haraldur konungur að
veislu. Ketill hóf þá upp bónorð sitt og biður Ólafar geisla sér til handa og
með fulltingi konungs þá giftir Þórir jarl Ólöfu dóttur sína Katli. Lagði Ólöf
þar ekki jáyrði til né samþykki. Og er kaupið skyldi fram fara þá kvað Ólöf vísu
þessa: Flestir höfðu það fyrir satt að Ólöf mundi heldur viljað átt hafa Þorgrím
en þó varð svo að vera. Var nú ákveðið brúðlaupið, nær það skyldi vera. Átti það
að vera að veturnóttum heima hjá Þóri jarli. Líður nú af sumarið. Um haustið kom
Þorgrímur úr hernaði. Fréttir hann að Ólöf var gift. Fór hann þegar á konungs
fund að biðja hann liðveislu að ná konunni hvort Þóri jarli líkaði betur eða
verr og þeim Katli. En konungur skarst undan allri liðveislu við Þorgrím, sagði
Ketil vera sinn hinn besta vin. " Ráð vil eg leggja til með þér," segir
konungur," að þú deilir eigi kappi við Ketil. Vil eg biðja Ingibjargar dóttur
hans þér til handa og sættist svo heilum sáttum." Þorgrímur kveðst það eigi
vilja gera: " Vil eg halda orð mín og eiða er við Ólöf höfum bundið með okkur.
Ætla eg mér annaðhvort hana að eiga ella öngva aðra. Viljið þér og ekki mig til
styrkja þá mun eg ekki lengur yður þjóna." Konungur segir hann því ráða mundu"
en er það líkast að ekki sé þinn heiður í öðrum stað meiri en með mér." Síðan
tók Þorgrímur orlof af konungi. Gaf konungur Þorgrími gullhring að skilnaði þann
er stóð mörk. Fór hann síðan til sinna manna. Þá voru þrjár nætur til þess er
brúðlaupið mundi verða. Gengur Þorgrímur þá á land einn saman sinna manna og þar
til er hann kemur í garðinn Þóris jarls. Það var í þann tíma er brúðurin var á
bekk sett og öll drykkjustofan alskipuð af mönnum og konungur í hásæti og var
veislan hin besta. Þorgrímur gekk inn í drykkjustofuna og á mitt gólfið og
stendur þar. Svo voru mörg ljós í stofunni að hvergi bar skugga á. Allir menn
þekktu Þorgrím og var hann þó mörgum enginn aufúsugestur. Þorgrímur mælti: "
Hefir þú Ketill keypt Ólöfu?" Ketill kvað það satt vera. " Var það nokkuð með
hennar ráði gert?" segir Þorgrímur. " Eg ætlaði að Þórir jarl mundi sjálfur eiga
að ráða dóttur sinni," segir Ketill," og mundi það kaup löglegt vera sem hann
gerði." Þorgrímur segir: " Það segi eg að við Ólöf höfum eiða bundið að hún
skyldi öngvan mann eiga nema mig og segi hún hvort eigi er svo." En Ólöf kvað
það satt. " Þá þykist eg eiga konuna," segir Þorgrímur. " Hana skaltu aldrei
fá," segir Ketill," og hefi eg deilt kappi við þér meiri menn og haldið þó meira
en þeir Þorgrímur mælti: " Þá þykist eg sjá að þú gerir þetta í konungs trausti
og sakir þess þá býð eg þér á hólm og berjumst við og eigi sá konuna er annan
vinnur á hólmi." " Þess ætla eg að njóta að eg er mannfleiri en þú," segir
Ketill. Og sem þeir höfðu þetta að tala bar svo við að öll ljósin slokknuðu í
stofunni. Var þá upphlaup mikið og hrundningar. En er ljósið kom var brúðurin
horfin og svo Þorgrímur. Þóttust nú allir vita að hann mundi þessu valda. Var
það og satt að Þorgrímur hafði tekið brúðina og bar hana til skips. Menn hans
höfðu um búist eftir því sem hann hafði skipað fyrir svo að þeir voru búnir til
hafs. Vinda þeir nú upp segl sín þegar að Þorgrímur var búinn því að vindur stóð
af landi. Þá var landnámatími sem mestur á Íslandi. Þóttist Þorgrímur vita að
hann mundi eigi geta haldið sig í Noregi eftir þetta verk. Fýstist hann þá til
Íslands. Létu þeir í haf og fengu byri góða og voru skamma stund úti, komu við
Snæfellsnes og tóku land í Hraunhöfn. Spurði konungur og jarl til ferða Þorgríms
og þóttist Ketill hafa fengið hina mestu sneypu, misst konuna en þótti óvíst
hvort hann gæti þetta nokkuð við Þorgrím rétt eða eigi. Konungur gerði Þorgrím
útlægan fyrir þetta verk af atgangi Ketils. Hverfum hér frá að sinni. Hólmkell
hét maður. Hann bjó á Fossi á Snæfellsnesi við Hólmkelsá. Hann átti þá konu er
Þorbjörg hét. Hann átti tvo sonu með henni. Hét annar Jökull en annar Einar.
Hólmkell var Álfarinsson Valasonar. Bróðir hans var Ingjaldur að Ingjaldshvoli
og Höskuldur að Höskuldsstöðum og Goti á Gotalæk. Þorgrímur hinn prúði keypti
land að Ingjaldshvoli en Ingjaldur fór kaupferðum í annan stað og kemur hann
ekki við þessa sögu. Þorgrímur gerðist brátt höfðingi mikill og hinn mesti
risnarmaður. Þeir gerðust vinir miklir og Hólmkell að Fossi. Það er sagt að
Þorgrímur gerði brúðlaup til Ólafar. Hinn næsta vetur er þau bjuggu að
Ingjaldshvoli fæddi Ólöf barn og var það sveinn og var nefndur Trausti. Vetri
síðar fæddi Ólöf annan svein og var sá Víglundur nefndur. Hann var snemma bæði
mikill og vænn. Og á því sama ári fæddi Þorbjörg meybarn og var nefnd
Ketilríður. Þau voru jafngömul og Víglundur en Trausti vetri eldri. Þau eru upp
fædd í héraðinu og var það allra manna mál að eigi karl né kona fæddist fegri
upp og að öllu kurteisari í sveitum en þau Víglundur og Ketilríður. Hólmkell
unni dóttur sinni mikið svo að hann mátti ekki í móti henni láta en Þorbjörg
munum minna. Þá er Víglundur var tíu vetra en Trausti ellefu voru öngvir þar í
sveitum jafnsterkir og var Víglundur sterkari. Þar fóru eftir aðrar þeirra
listir enda sparði Þorgrímur ekki af að kenna sonum sínum. Öngvar hannyrðir
vildi Þorbjörg að Fossi kenna dóttur sinni. Það þótti Hólmkeli bónda mikill
skaði, tekur síðan það ráð að hann ríður til Ingjaldshvols með dóttur sína.
Fagnar Þorgrímur honum vel því að vinátta mikil var með þeim. Leitaði Hólmkell
þangað fósturs dóttur sinni til Ólafar að hún kenndi henni hannyrðir því að Ólöf
var kölluð best mennt allra kvenna á Íslandi. Tók hún og fegin við henni og
lagði við hana ástfóstur. Þá átti hún Ólöf og unga dóttur er Helga hét. Var hún
vetri yngri en Ketilríður. Löðuðust þau öll saman með gleði og skemmtan þessir
ungu menn. En að hverju gamni sem þau voru hlotnaðist svo til jafnan að þau voru
sér, Víglundur og Ketilríður, en þau systkin sér, Trausti og Helga. Festi nú
hvort þeirra Víglundar og Ketilríðar mikla ást til annars. Töluðu það og margir
að það þætti jafnræði fyrir flestra hluta sakir. Það var jafnan er þau voru bæði
saman að hvorki gáði annars en horfa upp á annað. Talaði Víglundur það einn tíma
að hann vildi að þau byndu sína ást með fastmælum en Ketilríður gaf sér fátt að:
" Eru þar," segir hún," margir hlutir í móti. Það fyrst að þér megi þetta ekki í
hug vera er þú ert fulltíða. Verðið þér jafnan hverflyndir karlmenn um slíka
hluti. Þá er annað að mér stendur það ekki, enda vil eg það ekki, að fara eigi
ráðum föður míns fram. En það hið þriðja að fyrir má bíta að eg sé mín eigi
ráðandi og veit eg að þar ganga mest að ráð móður minnar. Hefir hún lítið
ástríki á mér. En öngvan veit eg þann að eg vildi heldur eiga en þig ef eg
skyldi ráða en hitt segir mér hugur um að þar muni meinbugir stórir við liggja
hversu sem að lyktum gengur." Oft kom Víglundur á þetta mál við Ketilríði en hún
svarar æ hinu sama en þó segja menn að þau muni eiðum hafa bundið sitt eiginorð.
Nú er þar til að taka sem þeir bræður, Jökull og Einar, gerðust mjög óspakir í
héraðinu. Gengu þeir mjög fótspor móður sinnar um slíka hluti en Hólmkeli var
það leitt og gat þó ekki að gert. Verða þeir mjög óvinsælir sakir síns
framferðis. Þeir bræður áttu einn graðan hest, brúnan að lit. Hann var mjög
ólmur. Hverjum hesti renndi hann sem honum var við att. Hann hafði vígtenn svo
stórar að þær voru öngum hesttönnum líkar. Víglundur átti og graðan hest,
fífilbleikan að lit, hesta bestur og fegurstur. Hann hafði mikil mæti á
hestinum. Þorgrímur hinn prúði átti tvö yxn brandkrossótt að lit. Beinslitur var
á hornum þeirra. Honum þótti yxnin góð. Það var einn tíma að Einar kom að máli
við móður sína: " Illa þykir mér að Þorgrímur hinn prúði hefir svo mikil metorð
hér í héraðinu. Ætla eg að vita ef eg komist á muni við Ólöfu konu hans. Mundi
þá vera annaðhvort að hann mundi leita að hefna eða metnaður hans mundi lægjast
og er þó óvíst þó að hann leiti að hefna að hann beri hærra hlut." Hún kvað
þetta vera vel mælt og nærri sínu skapi. Og einnhvern dag er Þorgrímur var
heiman farinn að erindum sínum reið Einar til Ingjaldshvols og Jökull bróðir
hans með honum. Ólöf húsfreyja hafði það boðið einni heimakonu sinni að hvern
morgun skyldi hún læsa karldyrum er karlmenn færu til verks síns og svo gerði
hún. Þenna morgun komu þeir nú að bænum og verður heimakona vör við og gengur
til svefnhúss Ólafar og segir henni að þeir Fossverjar eru komnir. Stendur hún
þá upp skjótt og klæðir sig og gengur til saumstofu sinnar og setur þar niður
griðkonu sína og leggur yfir hana möttul sinn og mælti: " Bregst þú ekki ókunnig
við þótt Einar ætli mig þig en eg skal svo til sjá að þú fáir öngva skömm af
honum." Aðra heimakonu sendi hún til dyranna því að ekki var karlmanna heima.
Einar spurði hvar Ólöf væri en hún sagði hana vera í saumstofu sinni. Þangað
snýr Einar og þeir bræður báðir. En er þeir komu í stofu sáu þeir að Ólöf sat á
palli. Settist Einar niður hjá henni og talaði við hana. Í þessu kom maður í
stofuna bláklæddur og hélt á brugðnu sverði. Maðurinn var ekki stór vexti en
allreiðuglegur var hann. Þeir spurðu hann að nafni en hann nefndist Óttar. Ekki
þekktu þeir þenna mann en þó stóð þeim nokkur ótti af þessum manni. Hann tók til
orða: " Út er að ganga og fagna Þorgrími bónda því að hann ríður að garði." Þeir
spretta upp báðir og ganga út og sjá hvar bóndi fer við mikinn flokk manna.
Stökkva þeir á bak og riðu í burt og heim. En reyndar var þetta búsmali heim
rekinn en hinn bláklæddi maður var Ólöf sjálf. En er Fossverjar vissu það
þóttust þeir hafa farið mikla smánarferð. Vex nú af nýju mikill óþokki þeirra í
millum. En er Þorgrímur bóndi kom heim sagði Ólöf honum allt hversu farið hafði.
Þorgrímur mælti þá: " Ekki skulum við okkur að þessu gefa sakir Hólmkels vinar
míns með því að Einar kom ekki sínum vilja fram." Það var einn dag er þeir
bræður Jökull og Einar riðu til Ingjaldshvols. Þeir voru allir heima feðgar og
úti staddir. Jökull spurði hvort Víglundur vill gefa honum hestinn hinn
fífilbleika. Víglundur kveðst ekki ráðinn í því. Jökull kvað fornmannlega við
orðið en Víglundur kvað ekki verða farið að því. " Þá muntu vilja etja við mig
hestunum." " Það þykir mér mega," segir Víglundur. " Þá þykir mér betur en
gefinn," segir Jökull. " Mun það eigi fara sem má?" segir Víglundur. Kveða þeir
á dag nær vera skal hestaatið. En er sú stund kom er hestum skal etja þá var
fram leiddur Brúnninn þeirra bræðra og lætur hann ógurlega. Þeir bjuggust og til
bræður báðir að fylgja honum. Því næst kom fram Bleikurinn Víglundar en þegar er
hann kom í hringinn þá snerist hann í kringlu allt þar til er hann hóf upp báða
fætur hina fyrri og setti framan á snoppu Brúns svo að úr honum hrutu allar
vígtennurnar. Síðan lagði hann að tennurnar sínar og náði afturhuppinum á Brún
og reif þar á hol. Datt Brúnn síðan niður dauður og er Fossverjar sáu það hlupu
þeir til vopna og svo hvorirtveggju og börðust þar til er þeir Þorgrímur og
Hólmkell gátu skilið þá og var þá fallinn einn maður af Víglundi en tveir af
þeim Jökli og skildu við svo búið. Enn hélst vinátta með þeim Þorgrími og
Hólmkeli sem áður. Spurði hann og að kært var með þeim Víglundi og Ketilríði og
meinaði hann það ekki en Þorbjörgu og sonum hennar þótti það mjög illa vera.
Liðu nú svo fram stundir að það var allra manna mál að öngvir menn væru
jafnvænir sem þau Víglundur og Ketilríður á Íslandi þeim samtíða sakir lista og
kurteisi. Einn tíma er þess getið að þeir bræður Jökull og Einar fóru heiman frá
Fossi um nótt, hún var þá björt, og fram á afrétt sem hesturinn sá hinn
fífilbleiki er Víglundur átti stóð í. Þeir komu til hrossanna og vildu reka heim
en það gekk þeim með öngu móti. Svo varði þeim hesturinn að þeir gátu hvergi
rekið hrossin. En þeir höfðu ætlað að reka hrossin öll í langreið með hestinum.
En er þeir gátu eigi það gert urðu þeir harðla reiðir og sóttu að hestinum með
vopnum og vildu drepa hann en hesturinn varðist með tönnum og fótum svo rammlega
að það var lengi nætur að þeir gátu ekki að gert en það varð um síðir að þeir
komu á hann spjótalögum og drápu hann svo. En er það var gert nenntu þeir ekki
að reka heim hrossin því að þeim þótti sem þá mundi víst verða að þeir höfðu
drepið hestinn en þeir vildu leyna og drógu hann ofan fyrir einn klett til þess
að það væri ætlað að hann hefði þar ofan fyrir dottið sjálfur. Fóru þeir síðan
heim og létu sem ekki hefði í gerst. Nokkuru síðar fóru þeir bræður Jökull og
Einar í afrétt þá er Þorgrímur hinn prúði átti og geldneyti hans gengu í. Þar
gengu í fimm tigir uxa í flokki er Þorgrímur átti. Þar þekktu þeir Brandkrossana
hina góðu, tóku þá og slógu við togi og leiddu heim til Foss og drápu af báða og
gengu til og festu upp síðan í útibúri. Þetta var nátt eina. Höfðu þeir og lokið
þessu starfi áður en heimamenn stóðu upp. Allt vissi móðir þeirra þetta með þeim
og var heldur tasvíg að starfinu með þeim sonum sínum. Nú er þar til að taka er
þeir bræður, Víglundur og Trausti, gengu einn dag til hrossa sinna og er þeir
komu í afréttina til hrossanna þá sakna þeir hestsins og leituðu víða og fundu
hann um síðir undir einum klett stórum, dauðan. Finna þeir á honum stór sár og
mörg. Hafði hann verið lagður á hol. Þóttust þeir Víglundur vita að þeir
Fossverjar mundu gert hafa. Gengu þeir bræður heim og sögðu að hestur þeirra var
dauður og Fossverjar mundu gert hafa. Þorgrímur bað þá láta vera kyrrt: " Hafa
þeir misst sinn hest áður. Mun yður og nokkuð til verða annað ef svo fer sem eg
ætla þótt þetta líði um." Létu þeir þá kyrrt fyrst að sinni. Eigi löngu síðar
var sagt Þorgrími að í burtu væru uxar hans hinir góðu, Brandkrossarnir, þeir
sem hann hafði mest mæti á, og það með að menn hugðu af mannavöldum vera.
Þorgrímur gaf sér fátt um þetta en sagði þó meiri von að þjófar mundu liggja úti
á fjöllum þeir sem slíku yllu. Lét hann ekki leita uxanna. Spyrst nú þetta víða
og þykir mönnum þeir á Ingjaldshvoli verða fyrir miklum sköðum. Þorbjörg að
Fossi hefir þetta í miklum fleymingi. Hún lætur neyta sláturuxanna. En er
Hólmkell bóndi verður þess var hvar uxarnir eru niður komnir er Þorgrímur bóndi
átti, tekur hann einn dag hest sinn og ríður til Ingjaldshvols. En er hann
finnur Þorgrím bónda, segir Hólmkell honum að hann hyggur að þar muni niður
komnir uxar hans hinir góðu hjá honum og synir hans muni valda. " Vil eg," segir
hann," lúka verð fyrir uxana svo mikið sem þú vilt sjálfur hafa ef þú sækir þá
eigi saksóknum." Þorgrímur segir að svo skyldi vera. Tók hann þá svo mikla
peninga sem honum vel líkaði og skildu þeir Hólmkell og Þorgrímur með mikilli
vináttu. Kjölvör hét kona er bjó í Hraunskarði. Hún var fjölkunnig mjög og að
öllu illa fallin, harðla óvinsæl við alþýðu manna. Mikil vinátta var með þeim
Þorbjörgu að Fossi. Þau mæðgin öll saman, Þorbjörg, Jökull og Einar, keyptu að
Kjölvöru og gáfu henni til hundrað silfurs að hún skyldi fyrirkoma þeim bræðrum
Víglundi og Trausta með einhverjum gerningum eftir því sem hún sæi ráð til því
að þeim lék hin mesta öfund á þeim en höfðu spurt hver kærleikur var með þeim
Víglundi og Ketilríði, en fyrirmundu þeim að njótast sem síðan gaf raun á. En
þau unnust því heitara með leynilegri ást og fólginni elsku þeim í brjósti þegar
í fyrstu er þau voru uppvaxandi svo að rætur elskunnar og uppvöxtur ástarinnar
er aldrei varð upprættur úr þeirra hjörtum eftir því sem náttúra er amorsins, að
eldur yndisins og logi elskunnar brennur því heitara og sækir því meir brjóst og
hjörtu mannanna saman sem fleiri vilja þeim meina og stærri skorður við settar
þeirra vandamanna er áður hefir ást og elska saman fallið þeirra á millum sem nú
þessara manna, Víglundar og Ketilríðar, því að þau unnust alla ævi svo heitt
meðan þau lifðu bæði að hvorki mátti af öðru sjá þaðan af er þau sáust fyrsta ef
þau skyldu eftir því gera sem hugir þeirra stóðu til. Maður hét Björn. Hann var
heimamaður Þorgríms prúða. Hann var sjógarpur svo mikill að honum þótti ekki
veður ófært á sjó að fara. Kveðst hann aldrei hirða um glettingsbáru. Hann hafði
komið út með Þorgrími og hafði þá iðju að hann var fyrir skipum hans en þá var
fiskgangur mikill á nesinu. Aldrei reri hann við fleiri menn en við þriðja mann
og hafði þó röskvan teinæring. Það bar til að liðsmenn hans báðir sýktust um
haustið af göldrum Kjölvarar. Voru þá allir menn að heyverkum. Þá vildi Björn
róa til fiski og biður þá bræður Víglund og Trausta að róa með sér um daginn.
Þeir gerðu svo því að veður var gott og síðan var vingott með þeim. Allt vissi
Kjölvör þetta og fór upp á hús og veifði kofra sínum í austurætt og þykknaði
skjótt veðrið. En er þeir komu út á miðið var fiskur nógur undir. Þá sáu þeir að
dró upp flóka einn við austur og landnorður. Víglundur mælti: " Það þykir mér
ráð að vér höldum að landi. Mér líst ekki á veður þetta." Björn segir: " Eigi
munum vér það gera fyrr en hlaðið er skipið." " Þú munt," segir Víglundur," ráða
því." Flókann dró skjótt yfir og fylgdi bæði vindur og frost og svo mikil
sjóillska að sjórinn var hvergi kyrr og rauk sem saltkorn. Björn kvaðst þá vildu
að landi halda. Víglundur kvað betur fyrr" en þó skal nú ekki að telja." Þeir
róa þá, Björn og Trausti, og gengur hvergi áfram. Rekur þá í útsuður til hafs.
Tekur þá að fylla undir þeim skipið. Víglundur biður Björn ausa en Trausta stýra
en hann sest til ára og rær svo sterklega að hann nær landi við Dögurðarnes. Þar
bjó Þorkell skinnvefja er út kom með Bárði Snæfellsás og var þá gamall. En er
sagt var Ketilríði að þá hefði undan rekið og þeir væru dauðir þá sé á hana
ómegin. En er hún raknaði við kvað hún vísu þessa er hún leit til sjóvarins:
Þorkell tók vel við þeim bræðrum og fóru þeir heim annan dag. Varð þar
fagnafundur með þeim Víglundi og Ketilríði. Nú er þar til að taka er fyrr var
frá horfið að Ketill raumur unir illa við málalyktir þær er urðu með þeim
Þorgrími hinum prúða. Tók hann fast að eldast og þótti eigi hægt til atgerða.
Synir hans, Sigurður og Gunnlaugur, gerðust hraustir menn og vænir en Ingibjörg
dóttir hans var allra kvenna fríðust. Hákon hét maður, víkverskur að ætt og
ríkur að peningum og kappsamur. Hann byrjar sína ferð til Ketils af Raumaríki og
biður dóttur hans sér til handa. En hann svaraði svo því máli: " Eg mun gifta
þér dóttur mína með þeim skilmála að þú skalt fara áður út til Íslands og drep
áður Þorgrím prúða og fær mér höfuð hans." Hákon kvað sér ekki þykja það mikils
vert og þessu keyptu þeir. Fór Hákon til Íslands það sumar. Hann kom skipi sínu
við Fróðárós. Þeir Fossverjar komu til skips fyrst, Jökull og Einar. Tók
stýrimaður vel við þeim og spurði þá margs. Þeir voru og léttir af tíðindum.
Spurði hann að híbýlum. En þeir sögðu hvergi betra en að Fossi hjá föður sínum:
" Eigum við systur svo fríða og kurteisa að engin finnst hennar líki. Viljum við
gera hvort er þú vilt að eiga hana eða takir þú hana frillutaki. Viljum við
bjóða þér þangað til vistar með okkur." Stýrimanni þótti þetta mjög fýsilegt.
Segist hann og þangað fara munu, segir þeim þá hvert erindi hann hefir til
Íslands og þótti þeim það vel vera og bundust nú allir í þessum ráðum. Nokkuru
síðar fór stýrimaður heim til Foss og var það fjarri vilja Hólmkels bónda en þó
varð svo að vera. Og nokkuru síðar kom stýrimaður sér í vináttu við Þorbjörgu.
Gaf hann henni marga góða gripi. Það var einn tíma að Hákon kom að máli við þau
mæðgin. Hann spurði hvar sú kona væri er þeir bræður höfðu honum af sagt: "
Vildi eg sjá hana." Þau sögðu hana vera á fóstri hjá Ólöfu að Ingjaldshvoli.
Hákon bað að hún skyldi heim fara" og treysti eg því að eg skal af yður mæðginum
tænað til hafa að eg fái hennar vilja sakir vorrar vináttu." Litlu síðar kom
Þorbjörg að máli við Hólmkel bónda. " Það vil eg," segir hún," að Ketilríður
dóttir mín fari heim til mín." " Hitt þykir mér ráð," segir bóndi," að hún sé
þar kyrr sem hún er komin." " Eigi skal það vera," segir hún," skal eg fyrr
sækja hana en hún sé þar lengur og fái þvílíkt orð af Víglundi sem á horfist.
Vil eg fyrr gifta hana Hákoni því að það líst mér sómaráð." Skilja þau tal sitt
að því. Þykist Hólmkell vita að Þorbjörg lætur sækja Ketilríði og vill hann
heldur sækja hana sjálfur. Ríður hann síðan til Ingjaldshvols. Var honum þar vel
fagnað. En er hann var kominn gengur Víglundur til Ketilríðar og mælti svo: "
Hér er kominn faðir þinn. Þykist eg vita að hann ætlar að sækja þig og flytja
þig heim með sér. Mun hann og því ráða. En það vildi eg Ketilríður að þú myndir
öll okkur einkamál því að eg veit að eg verð þér aldrei afhuga." Ketilríður
mælti og grét við mjög: " Fyrir löngu þóttist eg vita að við mundum eigi njótast
mega í náðum. Þætti mér nú betur að við hefðum þar færra um talað en ekki er
víst að þú unnir mér meira en eg ann þér þótt eg tali þar um færra en þú. En sé
eg að þetta eru ráð móður minnar. Hefi eg lítið ástríki af henni haft um langan
tíma og er það líkast að farnar séu gleðistundir okkrar ef hún ræður. En þó
vildi eg vel una ef eg vissi að þér gengi vel til og annaðhvort munum við
njótast aldrei eða munu þar ráð föður míns til ganga en þó á hann við þungt að
hræra þar sem eru bræður mínir og móðir því að þau vildu allt í móti mínum vilja
gera. En lát þú sem síst á þér finna." Síðan gekk Víglundur að henni og kyssti
hana. Var þá auðfundið á henni og þeim báðum að þeim þótti mikið fyrir að skilja
að því sinni. Og kvað Víglundur vísu: Ketilríður gekk þá inn í bæinn að finna
föður sinn. Sagði hann þá að hún skyldi heim með sér. Ketilríður kvað hann ráða
skyldu" en gott þykir mér hér." " Veit eg það," segir hann," en þó verður nú að
vera." Öllum þótti mikið að skilja við Ketilríði því að hún var hugþekk hverjum
manni. Riðu þau nú heim til Foss og er Ketilríður var heim komin varð stýrimaður
harðla feginn og glaður. Þorbjörg móðir hennar skipaði henni að þjóna Hákoni en
hún vildi það með öngu móti gera. Sagði hún þetta föður sínum með gráti en hann
sagði: " Þú skalt ekki Hákoni þjóna nema þú viljir og það eina gera sem þú vilt
og vertu jafnan hjá mér bæði nætur og daga." Hún kvaðst það gjarna vilja. Fer
svo fram nokkura stund að Hákon náði aldrei að tala með hana. Nú eru teknir upp
leikar á Esjutjörn og gengu Fossverjar fyrir gleði. Og hinn fyrsta dag er menn
komu heim frá leikunum spurði Ketilríður hvort ekki hefði komið frá
Ingjaldshvoli. Henni var sagt að þeir hefðu allir komið feðgar og Ólöf og Helga
dóttir hennar. Ketilríður bað föður sinn annan dag að fara til leiksins. Hann
játar því og fóru þau nú öll saman um daginn og varð gleði góð því að
Þorgrímssynir komu en ekki fleira frá Ingjaldshvoli. Þeir gengu þangað á
brekkuna sem konurnar sátu. Ketilríður stóð upp í móti þeim og fagnar þeim
blíðlega. Settust þeir niður hjá henni á sína hönd hvor þeirra, Víglundur og
Trausti. Þá mælti Ketilríður: " Nú mun eg gera mér jafnkært við báða ykkur að
yfirvarpi." Ketilríður horfði jafnan á Víglund og mælti: " Nú mun eg lengja nafn
þitt og kalla þig Víglund hinn væna og er hér hringur er eg vil gefa þér er
faðir minn gaf mér í tannfé og hann vil eg gefa þér í nafnfesti." Hann tók við
hringnum og dró á hönd sér. Víglundur gaf henni á mót hringinn Haraldsnaut því
að faðir hans hafði gefið honum hann. Varð þeim nú drjúgtalað. Sem þeir
Fossverjar sáu þetta fékkst þeim mikið um. Fóru nú hvorirtveggju heim. Um
kveldið kom Hákon að máli við Þorbjörgu og bað hana ekki láta dóttur sína fara
til mannfunda nokkurra" með þvílíka skapsmuni sem hún hefir." Hún játar því og
talar Þorbjörg við Hólmkel bónda að hann skyldi eigi Ketilríði láta fara til
nokkurra leika og láta hana heldur sitja heima og svo gerði hann og varð
Ketilríður við það ókát. Faðir hennar sagðist þá heima skyldu vera hjá henni ef
henni þætti þá betur en áður en hún kveðst það gjarna vilja. Fóru menn nú til
leika sem áður og stóðu þar sínum megin að hvorir að leik, Fossverjar og
Þorgrímssynir. Það var einn tíma að Víglundur sló út knöttinn fyrir Jökli.
Jökull reiddist þá og tók knöttinn er hann náði og setti framan í andlit
Víglundi svo að ofan hljóp brúnin. Trausti reist af skyrtu sinni og batt upp
brúnina á bróður sínum. En þá er það var gert voru Fossverjar heim farnir. Þeir
bræður fóru heim og er þeir komu í stofu sat Þorgrímur á palli og mælti: " Bæði
þið heil systkin." " Hvorn okkar kvenkennir þú faðir?" segir Trausti. " Mér
þykir," segir Þorgrímur," sem það muni kona vera sem faldinn hefir." " Eigi er
eg kona," segir Víglundur," en vera má að skammt sé frá." " Hví hefndir þú þín
eigi á Jökli er hann barði þig?" " Farnir voru þeir," segir Trausti," þá er eg
hafði bundið um andlit Víglundar." Féll þar þetta skraf fyrst að sinni. Annan
dag fóru þeir til leiks báðir bræður og þá er minnst var von slær Víglundur
knettinum framan á brún Jökli svo að sprakk fyrir. Jökull ætlaði að slá Víglund
með knattdrepunni en Víglundur hljóp undir hann og færði hann niður við klakanum
svo að Jökull var þegar í óviti. Voru þeir þá skildir og fóru heim
hvorirtveggju. Eigi var Jökull sjálfkrafi á bak. Var hann fluttur í fjórum
skautum heim. Batnar honum bráðlega. Voru þá teknir upp leikar að Fossi.
Bjuggust þeir Þorgrímssynir til leiks. Latti Þorgrímur þá þess og kveðst ætla að
stór vandræði mundu af hljótast en þeir fóru eigi að síður. En er þeir komu í
stofu að Fossi þá var tekið til leiks. Alskipuð var stofan. Víglundur gengur
innar að palli þar sem bóndi sat og dóttir hans. Ketilríður fagnaði vel
Víglundi. Hann tók hana úr sæti og settist þar niður en setti hana í kné sér. En
er bóndi sá það þokaði hann um manns rúm. Settist Ketilríður þá niður í millum
þeirra. Tóku þau tal sín í millum. Þá lét bóndi fá þeim tafl og tefldu þau þar
um daginn. Illa gast Hákoni að þeim bræðrum. Oft hafði hann komið að því um
veturinn við Hólmkel bónda að hann skyldi gifta honum Ketilríði dóttur sína en
hann svarar æ hinu sama og lést það eigi gera munu. Líður nú dagurinn þar til
sem þeir bræður búast heim. En er þeir voru út komnir á hlað var Ketilríður þar
fyrir og bað þá bræður ekki fara heim um kveldið" sakir þess," segir hún," að eg
veit að þeir bræður mínir sitja fyrir ykkur." Víglundur kveðst fara sem áður
eftir því sem hann hafði ætlað og svo gerðu þeir. Sína öxi hafði hvor þeirra
bræðra í hendi sér. En er þeir koma að stakkgarði einum sáu þeir að þar voru
fyrir Fossverjar tólf saman. Þá mælti Jökull: " Það er vel Víglundur að við
höfum fundist. Skal nú launa þér knatthöggið og fallið." " Eg kann eigi að
lasta," segir Víglundur. Síðan sækja þeir að þeim bræðrum en þeir verjast vel.
Eigi hafði Víglundur lengi barist áður en hann varð manns bani og annars. Þá
hafði Trausti drepið hinn þriðja. Þá mælti Jökull: " Nú skulum vér frá halda og
snúa öllum sökum á hendur þeim bræðrum." Og svo gerðu þeir. Þá fóru
hvorirtveggju heim. Sagði Jökull föður sínum að Víglundur og Trausti hefðu
drepið heimamenn hans þrjá" en vér vildum ekki á hluta þeirra gera fyrr en vér
fyndum þig." Hólmkell varð þá reiður mjög við sögu þessa. Jökull eggjaði þá
föður sinn að gifta Hákoni Ketilríði og með atgangi þeirra bræðra gifti Hólmkell
Hákoni Ketilríði og lagði hún þar ekki jáorð til. Ætlaði Hákon að festast hér á
Íslandi því að hann sá að hann kom ekki því til vegar að drepa Þorgrím prúða.
Spyrst þetta nú til Ingjaldshvols og brá Víglundi mjög við þetta. En er Hólmkell
fréttir hið sanna um fyrirsát þeirra bræðra þá þóttist hann hafa ofgert er hann
gifti Hákoni Ketilríði. Sækja þeir nú leika sem áður, Þorgrímssynir, til Foss og
kom Víglundur að máli við Ketilríði og gaf henni stór ávít er hún var gift. En
er þeir bjuggust heim um kveldið var Hákon horfinn og þeir Hólmkelssynir og
margir menn með þeim. Bóndi leitaði um við Víglund. " Það vildi eg," segir
hann," að þið færuð eigi heim í kveld því að mér þykir ekki trúleg ferð þeirra
bræðra." En hann kveðst fara mundu sem hann hefði ætlað fyrir því. Og er þeir
komu út fyrir dyr var Ketilríður þar fyrir og bað Víglund aðra leið fara en hann
hefði ætlað og hann hefði eigi áður farið. " Ekki mun eg stórt fyrir þín orð
gera," segir hann og kvað vísu: " Ekki þykist eg það gert hafa," segir
Ketilríður," og vildi eg nú að þú færir hvergi." " Eigi skal það vera," segir
Víglundur," því að mér er meiri hugur á að við Hákon finnumst og reynum með
okkur en hann spenni þig og sjái eg þar upp á" og kvað vísu: Síðan fóru þeir veg
sinn og allt þar til er þeir komu að stakkgarðinum er þeir höfðu fyrr við ást.
Þar voru Fossverjar tólf saman. Þeir Þorgrímssynir komust upp á heyið er í
garðinum var svo að hinir urðu ekki fyrr varir við en þeir höfðu leyst upp stórt
klakatorf og mikið. En er þeir sáu þá Þorgrímssonu hlupu þeir upp og sóttu að
þeim og varð þar hinn snarpasti bardagi og þóttust þeir Fossverjar sjá að þeir
mundu seint geta sótta þá Þorgrímssonu meðan þeir voru á heyinu. Þá mælti
Jökull: " Það er nú ráð Víglundur að hvika eigi undan og höfum vér það fyrir
satt að þú sért eigi fullröskur karlmaður nema þú farir ofan af heyinu og
berjumst svo til þrautar." Og við áeggjun Jökuls stökk Víglundur ofan af heyinu
og svo Trausti bróðir hans. Varð þá svipan hörð og féllu þá menn þeirra Hákonar
allir svo að þeir stóðu upp þrír einir Fossverjar, Jökull og Einar og Hákon, og
enn tveir menn og voru þeir þá óvígir. Jökull mælti: " Nú skal með prúðvígi að
vinna. Þeir skulu berjast Trausti og Einar, Víglundur og Hákon en eg skal sitja
hjá." Trausti var bæði sár og móður. Berjast þeir til þess er hvortveggi fellur.
Þá tóku þeir til að berjast Víglundur og Hákon. Var Víglundur ákafamóður en ekki
sár. Þeirra atsókn var bæði hörð og löng því að Hákon var bæði sterkur og
fullhugi en Víglundur var bæði sterkur og vopnfimur og ákafur g svo lýkur þeirra
viðskiptum að Hákon fellur dauður niður en Víglundur er þá mjög sár. Jökull
sprettur þá á fætur. Var hann þá ómóður og ekki sár. Þá snýr hann til móts við
Víglund og taka þeir til og berjast og var þeirra atgangur lengi dags bæði
harður og langur svo að þar mátti eigi í millum sjá hvor að sigrast mundi. Þó
þóttist Víglundur sjá að honum mundi eigi endast að berjast við Jökul til
þrautar sakir sára og mæði. Kastar hann þá upp skildinum og öxinni því að hann
var jafnvígur báðum höndum, tók þá hinni hægri hendi skjöldinn en hinni vinstri
öxina. Við því gat Jökull eigi séð og hjó Víglundur af honum höndina hægri í
olbogabót. Þá leitaði Jökull undan. Eigi gat Víglundur eftir farið. Greip hann
þá spjót eitt því að mörg lágu hjá honum og skýtur eftir Jökli. Spjótið kom í
millum herða honum og flaug út um brjóstið. Féll þá Jökull niður dauður en
Víglund mæddi þá svo mjög blóðrás að hann fellur í óvit og lá sem dauður væri.
Þetta sáu þeir tveir menn sem eftir voru af Fossverjum. Leituðu þeir þá á bak og
riðu heim til Foss og komu í stofu. Sat bóndi á palli og dóttir hans en
húsfreyja á aðra hönd. Þeir sögðu þá tíðindin að fallnir væru þeir Hákon og
Jökull og Einar og sjö menn aðrir og svo væru fallnir þeir Þorgrímssynir. Og er
Ketilríður heyrði það sagt féll hún í óvit. En er hún vitkaðist mælti Þorbjörg
móðir hennar: " Nú sýnir þú lausleika þinn og hverja ást þú hefir á Víglundi
haft. Er nú vel er þið skuluð skilja." Hólmkell bóndi mælti: " Hví skal svo
virða til fyrir Ketilríði? Svo mikið unni hún bræðrum sínum að henni brygði eigi
síður við það er hún spurði þeirra fall." " Vera má það," segir Þorbjörg," að
það sé svo en eigi ætlaði eg að svo mundi vera og er mál að safna mönnum og
drepa Þorgrím prúða og hefna sem greypilegast." " Mun því nokkuð vel ráðið?"
segir bóndi. " Þykir mér sem hann sé saklaus af drápi þeirra bræðra en
Þorgrímssynir máttu eigi meira fyrir týna en lífinu. Lá þeim það fyrir að verja
hendur sínar." Þeir Víglundur og Trausti liggja nú í valnum. Raknar Víglundur
við og leitar að bróður sínum og finnur að líf er með honum. Ætlar hann þá að
veita honum umbúð því að hann treystist eigi enn að bera hann til byggða. Þá
heyrði hann íshöggvagang. Var þar þá kominn faðir þeirra með sleða. Lætur hann
Trausta þar í og ekur honum heim til Ingjaldshvols en Víglundur ríður einn
saman. Lætur hann þá undir sæng sína í jarðhús og var þar þá Ólöf fyrir og batt
um sár þeirra. Voru þeir þar á laun og urðu græddir að heilu og lágu þeir alla
tólf mánuði í sárum. Hólmkell lét heygja sonu sína og þá menn sem með þeim höfðu
fallið. Heita það nú Kumlahaugar síðan. Spurðist þetta nú víða og þótti öllum
þetta mikil tíðindi. Höfðu það og allir nær fyrir satt að Þorgrímssynir væru
fallnir. Fundust þeir Hólmkell og Þorgrímur og skildi ekki þetta þeirra vinfengi
og urðu á það sáttir að leggja eigi þessi mál til laga né dóma. En er Þorbjörg
vissi það sendir hún orð Lón-Einari föður sínum að hann skyldi taka vígsmálið
eftir sonu sína og sækja sonu Þorgríms til fullra sekta ef þeir lifðu. En þótt
Einar væri gamall ræðst hann þó fyrir málið og sótti sonu Þorgríms báða á
Þórsnessþingi til fullra sekta. Spurðist þetta nú heim í hérað. Hásetar Hákonar
sigldu fram um sumarið þegar er þeir voru búnir og komu við Noreg og fundu Ketil
og sögðu honum allt hversu farið hafði og þótti honum seinlega á horfast um
hefndina við Þorgrím og sonu hans. Synir Ketils voru þá nýkomnir úr víkingu,
Gunnlaugur og Sigurður. Þeir voru hinir frægustu menn. Gunnlaugur ofláti hafði
þess heit strengt að synja öngum manni fars ef líf lægi við en Sigurður hinn
spaki hafði þess heit strengt að launa aldrei illu gott. Ketill segir nú sonum
sínum fall Hákonar og biður þá fara til Íslands og hefna sinnar svívirðingar og
drepa Þorgrím prúða. Þeir létu seint við því og fóru þó sakir bænarstaðar föður
síns. Og þegar er þeir komu í haf rak á fyrir þeim storma og stórviðri og
velktust þeir úti allt til veturnátta, komu þá við Snæfellsnes í þoku mikilli og
brutu skipið við Öndvertnesið. Komust menn allir lífs á land en lítið náðist af
fé. Þorgrímur spurði það og svo hverjir menn á voru. Reið hann til móts við þá
og bauð þeim Gunnlaugi og Sigurði heim til sín við alla sína menn og það þágu
þeir og voru þar um veturinn. Mikið fannst Sigurði um Helgu en þó talaði hann
fátt við hana. Aldrei urðu þeir varir við Þorgrímssonu. Það var einn tíma er
Gunnlaugur kom að máli við Sigurð bróður sinn. Hann mælti svo: " Skulum við ekki
leita til hefnda við Þorgrím því að það veit eg að við fáum fullgott færi á
honum?" Sigurður mælti: " Þetta er betra ómælt. Þætti mér eg þá launa illu gott
ef eg skyldi þann mann drepa er mig hefir áður tekið af skipbroti og gert við
mig hvern hlut öðrum betur. Skyldi eg heldur verja hann en vont gera ef því væri
að skipta." Skildu þeir sitt tal og kom Gunnlaugur aldrei að því oftar. Líður nú
veturinn og láta þeir bræður búa skip sitt og búast að sumri til burtferðar.
Töluðu það sumir menn að vel mundi hafa fallið á með þeim Helgu og Sigurði en þó
kom það ekki mjög á loft fyrir alþýðu manna. Nú víkur sögunni til Eiríks jarls.
Hann gerðist maður gamall og dó af elli. Tók Sigmundur son hans eignir eftir
hann og fékk öngva nafnbót af Haraldi konungi því að konungur lagði heldur
óþykkju á alla frændur Þorgríms sakir vináttu við Ketil. Helgi hafði kvongast í
Noregi og var kona hans önduð er hér var komið sögunni. Hann átti eina dóttur
barna er Ragnhildur hét, kvenna fríðust. Helgi undi eigi í Noregi og fór til
Íslands og kom í Austfjörðu seint landnámatíðar. Hann keypti land í Gautavík að
Gauta er það land hafði numið og bjó þar til elli. Nú skal nefna fleiri menn til
sögunnar. Steinólfur hét maður er bjó í Hraunsdal. Hann átti þann son er
Þorleifur hét, mikill maður og efnilegur. Hann bað Ketilríðar en hún vildi ekki
eiga hann. Þorleifur talaði þar mikið um að hann skyldi fá hennar þótt hún vildi
eigi þar samþykki til gefa. Mjög var Þorbjörg honum samþykk. En er svo var komið
að Þorgrímssynir voru mjög svo alheilir orðnir sinna sára spurðu þeir föður sinn
hvað hann legði þeim til ráðs. Hann svarar: " Það þykir mér ráð að þið komið
ykkur í skip með þeim bræðrum, Gunnlaugi og Sigurði, og biðjið hann fars um
Íslandshaf og segið liggja við líf ykkart sem satt er. Þið skuluð dyljast en
hann mun halda heitstrenging sína og flytja ykkur. Er Sigurður góður drengur og
munuð þið af honum gott hljóta enda munuð þið og þess við þurfa því að þar munuð
þið mín gjalda." Var þetta nú statt gert. Það segja menn að Ketilríður væri mjög
harmþrungin um veturinn. Svaf hún oft lítið og vakti í saumstofu sinni um nætur.
Þá sömu nótt er Víglundur ætlaði til skips um daginn eftir, því að þeir
Ketilssynir voru þá hafbúnir, fóru þeir til Foss og gengu í stofu Ketilríðar og
sat hún þar fyrir og vakti en þjónustukonur hennar sváfu. Hún fagnar þá vel þeim
bræðrum: " Hefir nú langt verið síðan," segir hún," er fundi vora bar saman og
þykir mér nú allvel er þið eruð heilir og vel til reika." Settust þeir bræður þá
niður hjá henni og töluðu lengi. Sagði Víglundur henni þá alla ætlan sína. Hún
lét vel yfir því: " Þykir mér," segir hún," vel þegar þér gengur vel til hversu
sem um mig líður." " Gifst þú eigi meðan eg er í brott," segir Víglundur. "
Faðir minn mun því ráða," segir Ketilríður," því að eg má ekki, enda vil eg ekki
í móti hans vilja gera. En vera má að mér sé ekki hægra en þér ef öðruvís verður
en þó mun það sínu fram fara." Víglundur bað hana skera hár sitt og þvo höfuð
sitt. Hún gerði og svo. En er það var gert mælti Víglundur: " Það læt eg um mælt
að engin skeri hár mitt né þvoi höfuð mitt önnur en þú meðan þú lifir." Síðan
gengu þau út öll saman. Þau skildu í túninu úti. Minntist Víglundur til
Ketilríðar en hún grét sárlega. Var þá auðfundið að þeim þótti mikið fyrir að
skilja en þó varð nú svo að vera. Gekk hún þá inn í stofu sína en þeir fóru veg
sinn. Þá kvað Víglundur vísu áður en þau Ketilríður skildu: En er þeir voru
komnir skammt úr garði þá kvað Víglundur vísu: Litlu síðar er Ketilríður kom í
stofu sína kom Hólmkell bóndi þar og sá dóttur sína grátna mjög. Hann spurði hví
henni yrði svo ósvefnsamt. Hún segir: " Því, að mér kemur í hug fall bræðra
minna." " Vildir þú láta hefna þeirra?" segir Hólmkell. " Það skyldi prófa ef eg
væri svo karlmaður mikils ráðandi sem nú er eg kona." Bóndi svarar: " Vit það
fyrir satt dóttir að eg hefi það fyrir þína skuld gert að ganga ekki að þeim
bræðrum því að eg veit að þeir lifa og dylst þú ekki fyrir mér á hvorn máta er
þú vilt vera láta því að eg skal, þegar eg get, drepa þá ef það er þinn vilji."
Hún svaraði þá: " Að síður skyldu þeir drepnir ef eg skyldi ráða að hvorgi
skyldi sekur hafa verið ger ef eg skyldi ráða og svo peninga til gefa þeim til
farareyris ef eg ætti og svo skyldi eg öngvan annan mann eiga en Víglund ef eg
skyldi kjósa." Hólmkell stóð þá upp og gekk út og tók hest sinn og reið eftir
þeim bræðrum. En er þeir sáu hann mælti Trausti: " Þar ríður Hólmkell og er einn
saman og er eitt til ef þú vilt fá Ketilríðar og er það þó eigi gott ráð, að
drepa Hólmkel en taka Ketilríði." Víglundur segir: " Þó að það væri á baki að eg
sæi aldrei Ketilríði héðan af þá vildi eg það þó heldur en gera Hólmkeli nokkuð
mein og lítt myndi eg honum þá dyggð er hann hefir mér veitta, slíka harma sem
hann ætti mér að launa, enda mun Ketilríður nóga harma bera þó að eigi sé
drepinn faðir hennar sá sem henni vildi allt gott." " Svo er og betur," segir
Trausti. " Nú skulum við," segir Víglundur," ríða í túnið fyrir Hólmkel. Er
honum það sæmdarauki." Og svo gerðu þeir. Ríður Hólmkell fram um þá og snýr
síðan aftur og heim. Þeir bræður fara nú aftur á götuna og sjá þeir að þar
liggur fésjóður og gullhringur á götunni með rúnakefli. Þar eru ristin á öll orð
þeirra Ketilríðar og Hólmkels og það með að þetta fé gefur hún Víglundi. Síðan
fóru þeir bræður til skips og voru þeir Gunnlaugur búnir til hafs og stóð byr af
landi. Víglundur kallar þá á skipið út og spyr hvort Gunnlaugur vill veita honum
far um Íslandshaf. En hann spurði hverjir þeir væru. Annar þeirra sagðist heita
Vandráður en annar Torráður. Gunnlaugur spurði hvað þá drægi til þessarar ferðar
en þeir sögðu líf sitt við liggja. Hann bað þá ganga á skip út og svo gerðu
þeir. Síðan draga þeir segl upp og sigla þeir í haf. En er þeir höfðu siglt um
stund spurði Gunnlaugur hinn mikla mann hví hann nefndist Vandráður. " Því
nefndist eg Vandráður," segir hann," að þar eru til nóg vandræði mín en eg heiti
Víglundur en bróðir minn Trausti. Erum við synir Þorgríms prúða." Þá þagnar
Gunnlaugur og mælti síðan: " Hvað er nú til ráða Sigurður bróðir því að nú þykir
mér úr vöndu að ráða því að eg veit að Ketill faðir okkar lætur drepa þá þegar
er þeir koma til Noregs?" Sigurður segir: " Ekki spurðir þú mig þessa þá er þú
tókst við þeim en þekkti eg Víglund af Helgu systur sinni er eg sá hann. Þykir
mér þér vera sjálfrátt að hann hafi ekki meira vald á þeim en þú vilt. Mættir þú
svo og helst launa þeim fyrir það er Þorgrímur hefir vel til okkar gert." "
Þetta er vel mælt," segir Gunnlaugur," og gerum svo." Þeir fá nú góða byri og
komu við Noreg og fara heim í Raumsdal. Var Ketill eigi heima. En er hann kom
heim voru synir hans í stofu og sátu þeir Þorgrímssynir í milli þeirra. Þeir
voru saman fjórir og tuttugu. Ekki heilsa þeir föður sínum. Settist hann í sæti
sitt. Hann þekkti sonu sína en ekki þá Þorgrímssonu. Hann spurði hví þeir
heilsuðu honum ekki eða hverjir þeir væru hinir ókunnu menn. Sigurður mælti: "
Annar heitir Víglundur en annar Trausti, synir Þorgríms prúða." Ketill mælti: "
Standi upp allir mínir menn og taki þá. Vildi eg að svo væri hér nú Þorgrímur
hinn prúði og skyldu þeir svo fara allir." Sigurður spaki svarar: " Mikill er þá
munur vor Þorgríms prúða en hann tók okkur bræður af skipbroti og gerði við
okkur hvern hlut öðrum betur en hann átti alls kosti við okkur en nú viltu drepa
sonu hans saklausa. Munum vér kumpánar verða yður skeinuhættir áður en
Þorgrímssynir eru drepnir því að eitt skal yfir oss ganga alla saman." Ketill
segir að ófært sé að berjast við sonu sína. Rennur honum þá reiði. Sigurður
mælti þá: " Það legg eg til að geri um Gunnlaugur bróðir minn um öll þessi mál
því að hann er reyndur að réttdæmi." Ketill segir: " Það mun nú verða að vera
heldur en vér feðgar deilum illdeildum." Var þetta statt gert. Gunnlaugur mælti:
" Það er þá mín gerð að Þorgrímur skal eiga sjálfur Ólöfu og svo skal hún hafa
fyrirgert öllum arfi eftir Þóri jarl föður sinn. Skal faðir minn hann að réttu
taka eftir hann en faðir minn skal gifta Ingibjörgu dóttur sína Trausta
Þorgrímssyni en Sigurður spaki skal eiga Helgu Þorgrímsdóttur. Læt eg hér mína
gerð standa." Öllum þótti þetta vel gert og viturlega. Undi Ketill vel við þar
sem þá var komið. Sátu þeir þar um veturinn í góðu yfirlæti. Fékk Trausti
Ingibjargar. En að sumri fóru þeir í hernað allir fóstbræður og voru hinir
frægustu menn og bar þó Víglundur langt af þeim öllum. Voru þeir þrjá vetur hina
næstu í þessum hernaði. Var Víglundur þó aldrei með hinu meira gleðibragði því
að honum gekk Ketilríður aldrei úr hug. Nú er þar til að taka sem Hólmkell bóndi
sat heima að Fossi. Það var einn dag er hann reið til Ingjaldshvols og sátu þeir
Þorgrímur bóndi allan dag á tali og vissi engi maður tal þeirra. Eftir það fór
Hólmkell heim. Þorleifur Steinólfsson hélt enn á bónorðinu við Ketilríði en hún
tók ekki fljótt. Litlu síðar sendir Þorgrímur heiman menn þrjá og voru þeir í
burtu þrjár vikur og komu heim síðan og vissu öngvir menn hvað þeir höfðu
erindað. Það bar til tíðinda einn dag að Fossi að þar komu þrír tigir manna.
Hólmkell spurði foringja þeirra að nafni en hann kveðst Þórður heita og eiga
heima í Austfjörðum en kvað það erindi sitt að biðja Ketilríðar. Bóndi veik til
umráða dóttur sinnar. Varð hún þá að spurð og þó tók hún þessu fjarri og þótti
vera maðurinn gamall en kvaðst öngvan hug hafa á því að giftast. Þorbjörg fýsti
mjög að kaupið skyldi fram ganga og þær urðu málalyktir að Hólmkell gifti konuna
Þórði hvort henni var ljúft eða leitt og fór hún þegar með Þórði. Skyldi
brúðlaupið vera í Austfjörðum. Linna þau eigi fyrr en þau koma heim í
Austfjörðu. Tók Ketilríður þar við öllum ráðum. Þó sáu menn aldrei gleðimót á
henni. Ekki gerði Þórður brúðlaup til hennar. Í einni sæng lágu þau bæði saman.
Eitt sparlak var þar fyrir. Leið svo fram langar stundir. Þorleifur undi illa
við er Ketilríður var gift en þótti eigi hægt til aðgerða er hún var svo langt í
brott. Þórður gerði alla hluti vel til Ketilríðar og gagnaðist henni það ekki
fyrir þeirri ást er hún hafði á Víglundi því að hún bar loganda ástareld sér í
brjósti fyrir hans skuld. Víglundur og þeir fóstbræður allir komu þetta sumar úr
hernaði. Tók Ketill vel við þeim. Einn dag er þeir voru kallaðir til
höfuðþvottar þá segir Víglundur: " Öngvan höfuðþvott mun eg hafa og öngvan hefi
eg haft síðan við Ketilríður skildum." Hann kvað þá vísu: Lét Víglundur ekki
vaska sér. Sátu þeir nú um kyrrt þann vetur en að sumri bjuggust þeir til
Íslands á sínu skipi hvorir og skildu í hafi. Komu Ketilssynir í Hvítá og fóru
vistum á Ingjaldshvol og sögðu Þorgrími af sættum þeirra og svo að sona hans
væri út von. Gladdist Þorgrímur við þetta allt saman. Þeir Víglundur sigldu þar
til er þeir sáu Snæfellsjökul. Þá kvað Víglundur vísu: Og enn þessa: Því næst
kom vindur ofan af nesinu svo mikill að þá rak á haf út og kom þá að vestanveður
og gerði veðráttu harða og stóðu menn jafnan í austri. Það var einn dag er
Víglundur sat á bunka. Var þá veður allhvasst. Hann kvað þá vísu: " Mikið er nú
um," segir Trausti," er þú nefnir hana bæði í niðurlagi og upphafi vísu þinnar."
" Þykir þér svo frændi?" segir Víglundur. Þeir voru úti hálft hundrað daga og
tóku land með nauðum í Austfjörðum í Gautavík. Víglundur mælti þá: " Það þykir
mér ráð bróðir, þar er við eigum sökótt, að þú nefnist Hrafn en eg Örn." Bóndi
úr Gautavík kom til skips. Tóku stýrimenn vel við honum og buðu honum að taka af
varningi slíkt er hann vildi. Bóndi sagðist eiga konu unga: " Skal hún koma til
skips og taka af varningi ykkrum slíkt er hún vill." Reið bóndi nú heim en
húsfreyja kom um morguninn. Þekkti hún þegar Víglund er hún sá hann og gaf sér
fátt að en Víglundi brá mjög við er hann þekkti hana. Tók hún af varningi slíkt
er hún vildi. Var henni allt til reiðu. Bóndi hafði boðið heim stýrimönnum og er
þeir komu heim gekk bóndi í móti þeim og húsfreyja. Þá skriðnuðu bónda fætur því
að hann var stirður af elli. Húsfreyja mælti og þó heldur lágt: " Illt er að
eiga gamlan mann." " Þar var í sleipt næsta," kvað bóndi. Voru þeir síðan inn
leiddir með mikilli sæmd. Ekki ætlaði Víglundur að Ketilríður mundi kenna hann.
Þá kvað Ketilríður vísu: Nú sátu þeir þar um veturinn og var Víglundur harðla
óglaður en Trausti var hinn kátasti og svo var bóndi hinn kátasti og veitti þeim
með blíðu. Svo er sagt að Ketilríður hafi haft hinnu fyrir andliti sér og hafi
eigi viljað að Víglundur hafi þekkt hana og svo það að Víglundur hafi eigi verið
ráðinn í því að þekkja hana. Það var einn dag er Ketilríður var úti stödd. Henni
var þá varmt mjög. Hún hafði sprett hinnunni frá andliti sér en Víglundur gekk
út í því og sá gjörla ásjónu hennar. Honum brá mjög við þetta og setti rauðan
sem blóð. Hann gekk þá inn í stofu og var Trausti þar fyrir og spurði hvað honum
væri eða hvað hann hafi þess séð er honum brygði svo mjög við. Víglundur kvað þá
vísu: En aldrei hafði Ketilríður hinnu fyrir andliti sér þaðan frá er hún vissi
að Víglundur hafði þekkt hana. Trausti svaraði bróður sínum: " Það er hið mesta
óráð að gera nokkuð illt bónda svo vel sem hann hefir gert til okkar og mundi
okkur það til ógæfu verða ef þú dræpir bónda hennar saklausan og leið þig þar
frá" og kvað vísu: Líður nú á kveldið og fara menn til náða. Um nóttina stóð
Víglundur upp og gengur til sængur þeirrar er þau bóndi sváfu í. Ljós var upp
dregið í skálanum svo að sjá mátti allt hið efra en dimmt var hið neðra. Hann
lyftir upp fortjaldinu. Sér hann að Ketilríður horfir upp til þilis en bóndi
horfir fram að stokki og hafði lagt höfuðið fram á stokkinn sem best undir
höggið. Þá ætlaði Víglundur að bregða sverðinu. Og í því kom Trausti að og
mælti: " Varastu," segir Trausti," og ger ekki það fordæðuverk að drepa sofanda
mann. Lát þú öngvan á þér finna að þú hafir hug á konu þessi og ber þig sem
karlmannlegast." Þá kvað Trausti vísu: Þá sefaðist Víglundur. En það undraðist
hann að svo var langt í millum þeirra í sænginni. Gengu þeir bræður þá til
sængur sinnar og svaf Víglundur lítið þá nótt. Um morguninn eftir var Víglundur
allókátur en bóndi var allkátur og spurði Víglund hvað honum væri að ógleði.
Víglundur kvað þá vísu, er allir ætluðu Örn heita: " Vera má að svo sé," segir
bóndi. " Þykir mér nú ráð að við skemmtum okkur og teflum." Og svo gerðu þeir.
Lítt gáði Örn að taflinu fyrir hug þeim er hann hafði á húsfreyju svo að honum
var komið að máti. Og í því kom húsfreyja í stofuna og sá á taflið og kvað þenna
vísuhelming: Bóndi leit til hennar og kvað: Örn tefldi það sem til var lagt og
var þá jafntefli. Fátt töluðust þau við húsfreyja og Örn. Það var einn tíma er
þau fundust úti tvö ein. Þau töluðust við nokkuð og þó ekki lengi. Gengur Örn
til móts við bónda. Var hann þá glaður við stýrimanninn. Örn kvað þá vísu: Og
þessa aðra: Bóndi segir vel duga þó að hún sjái fyrir. Skildu þeir sína ræðu.
Hvern hlut gerði bóndi öðrum betur til stýrimanns en honum gagnaðist það ekki.
Var hann maður svo óglaður að hann kvað aldrei gleðiorð. En þetta þótti bróður
hans Trausta mikið mein og talaði oft um fyrir honum að hann skyldi af hyggja og
fá sér konu. En Örn segir að það mundi ekki verða: " Mun eg því öngri slíkt
unna. Mun eg og ekki því fram fara." Hann kvað þá vísu: " Svo má vera," segir
Hrafn. Gengu þeir þá til stofu. Sat bóndi þar og húsfreyja í knjám honum. Hélt
bóndi um hana miðja. Sá Örn það að henni var ekki mikið um. Fór hún þá úr knjám
honum og settist niður í bekkinn og grét. Örn gekk þangað að og settist niður
hjá henni og töluðust við nokkuð hljótt. Hann kvað þá vísu: " Ekki er okkur það
víst," segir húsfreyja," að það muni svo verða." Stendur hún þá upp og gengur í
burt. En bóndi var þá enn allkátur og mælti: " Það vil eg nú Örn stýrimaður að
þú hugsir um bú mitt og annað það er mig varðar því að eg hefi ætlað mér
heimanferð. Mun eg skemmst í burtu mánuð. Treysti eg þér best til alls þess er
mig varðar mestu." En Örn gefur sér fátt um þetta. Síðan ríður bóndi heiman við
hinn fimmtánda mann. Örn talar við bróður sinn: " Það þykir mér ráð að við ríðum
heiman og séum ekki heima meðan bóndi er í burtu því að það mun ellegar ætlað að
eg fífli Ketilríði konu hans og er þá mikill mannamunur okkar bónda." Riðu þeir
síðan heiman og voru í hjá kaupunautum sínum allt þar til er bóndi kom heim í
nefndan tíma og var nú heldur fjölmennri. Þar var í för með honum Þorgrímur hinn
prúði og Ólöf kona hans og Helga dóttir þeirra og Sigurður spaki og Gunnlaugur
bróðir hans og Hólmkell bóndi frá Fossi. Voru þeir saman fimm tigir. Þá komu og
heim stýrimennirnir. Ketilríður hafði við búist eftir því sem bóndi hafði fyrir
sagt. Ætlaði hann nú að veita brúðlaup sitt. En er þeir sátu í stofu allir stóð
bóndi upp og mælti: " Svo er háttað Örn stýrimaður að þú hefir verið hér í vetur
og þið bræður báðir og veit eg að þú heitir Víglundur en bróðir þinn Trausti og
eruð þið synir Þorgríms prúða. Svo og eigi síður vissi eg hvern hug þú hafðir á
Ketilríði. Hefi eg þér og margar skapraunir gervar og hefir þú þær allar vel
borið en þó hefir bróðir þinn því ollað að þú hefir þig í öngri óhæfu haft eða
gert en ávallt átti eg meira undir mér. Nú skal ekki leyna þig að eg heiti Helgi
og er eg son Eiríks jarls en föðurbróðir þinn. Bað eg því Ketilríðar að eg vildi
geyma hana þér til handa og er hún óspillt af mér. Hefir Ketilríður allt þetta
vel borið og kvenlega því að hún var þessa alls duld. Höfum við og aldrei undir
einum klæðum legið því að rekkjustokkur tekur upp á millum rúma okkarra þó að
við höfum haft eitt áklæði. Ætla eg að henni hafi það engi raun verið né skrift
þó að hún kenndi öngvan karlmann meðan þú lifðir. Er þetta allt ráð Hólmkels
bónda og þykir mér nú ráð að þú sættist við Hólmkel bónda en biðjir síðan dóttur
hans. Mun hann láta þig ná sættum. Miklu hefir honum betur farið í yðrum
viðskiptum og prýðilegar." Víglundur gengur þá að Hólmkeli bónda og leggur höfuð
sitt í kné honum og biður hann gera af slíkt er hann vill. En hann svarar á þá
leið: " Á þínum hálsi mun það betur komið vera því að svo mun Ketilríði dóttur
minni betur líka og skulum við að vísu sættast." Var nú svo að Hólmkell gifti
Víglundi Ketilríði dóttur sína en Þorgrímur Sigurði spaka Helgu dóttur sína en
Helgi Gunnlaugi ofláta Ragnhildi dóttur sína og var nú setið að þessum
brúðlaupum öllum senn. Síðan fór hver heim til síns heimilis. Undu þau Víglundur
og Ketilríður nú allvel sínu ráði og bjuggu að Fossi eftir Hólmkel bónda en
Trausti að Ingjaldshvoli eftir Þorgrím bónda föður sinn en Gunnlaugur og
Sigurður fóru utan og staðfestust í Noregi og lýkur hér þessi sögu. Að henni má
þykja mikið gaman, gleðji oss guð alla saman. Fór þar endir, en vér séum allir
guði sendir. Og hver sem þessar allar sögur girnist að segja, þann þarf eigi
löngum að þegja. Hafi þann þökk sem þær hefir saman sett og skrifað. Amen. Eftir
niðurbrot Trójuborgar þá er Grikkir höfðu hana unnið heldur af ráðum en hernaði
þá dreifðust ættir Príamus kóngs víða um Austurveg reisandi þar margar og stórar
borgir. En saga þessi hefst af einum ágætum kóngi hver er var af þeirra
kynsmönnum. Sá hét Karnotíus. Hann var mikill hermaður hinn fyrra hlut ævi
sinnar. Hann átti margar stórar orrustur við ýmisligar þjóðir og fékk í öllum
sigur. En er hann var vel auðigur að gulli og gimsteinum sem sjálfur hann beiddi
vendi hann aftur til sinnar ættleifðar í Partíam en vér köllum Tyrkland látandi
þar reisa mikla borg hverja er kallast Þekisía. Hér með gerðist hann framur og
fjölmennur svo hann vann undir sig öll þau ríki er átt hafði Príamus kóngur. Og
þjónuðu honum þá xi kóngar. Þessi hinn ágæti aflaði undir sig virðuligrar
drottningar. Hún hét Gelfríður og var dóttir kóngs af Indíalandi. Þessi hinn
ágæta frú var vel að sér búin um alla hluti. Þau voru ásamt ii vetur að sá tími
kom að hana þurfti í kvenna hús að leiða. Þá fylgdu henni þær konur er á því
kunnu bestan hátt. Hún hafði harða sótt og mikla og skipaðist seint til léttis.
En er á leið daginn rann á hana ómegins höfgi. Þá sýndist henni maður ganga í
herbergið mikill og vegligur í silkiskyrtu og gulhlað um enni. Hann stóð fyrir
henni og horfði á hana um hríð. Henni varð orðfall því að hún hafði engan mann
séð vegligra né tíguligra. Og mælti til hennar. " þyngir mjög sóttin drottning"
segir hann. Hún kvað svo vera og spyr hver hann væri. Hann segir" eg heiti
Ektor. Son Príami kóngs af Tróju. En vit það fyrir víst að þinn unnusti er af
voru kyni og hefir engi djörfung til borið að kalla sinn son mínu nafni. Því gef
eg það nafn þeim sveini er nú gengur þú með. Gleðjandi þig með þeirri spásögu að
hann mun ágætastur verða að afli og yfirliti atgervi og öllum kóngligum sóma.
Mun nú skjótt snúa sóttarfari þínu til góðs vegar". Með þessu gekk hann af
herberginu. En hún vaknaði brátt. Eftir það fæddi hún sveinbarn mikið og frítt
og fékk síðan góða heilsu. Hún lét kalla kóng sinn og segir honum allan atburð.
Og þótti honum mikils um vert. Var þá hinn ungi maður vatni ausinn og kallaður
Ektor. Hann var snemmendis á vöxt og frama bráðger sem móður hans var fyrir
sagt. Svo sagði Meistarinn að hann væri þeim líkastur er hét Alexandur París son
Príami kóngs. Og sagði hann hefði manna vænstur verið í þessi álfu heimsins. En
er hann var xi vetra var hann til skóla settur lærandi allar höfuðlistir hverjar
kallast liberales artes og mörg önnur fræði er vér kunnum eigi skynja. Hann var
í skóla v ár og mátti þá að réttu kallast höfuðspekingur í öllu Asíaveldi,
skiljandi allar tungur þær um heiminn ganga. En á meðan hann girntist slíka
hluti lét hann smíða sér einn virðuligan kastala við fagran skóg skammt frá
borginni. Voru þar valdir til hinir högustu menn innan lands og hvorki til
sparað gull né gersimar, og engir þeir hlutir er það herbergi mátti prýða. Í
þann turn skein sama birti nátt og dag sakir dýrligra steina er í hvolf húsanna
voru settir. Það var vígi og svo gott að hvorki mátti vinna með eldi né vopnum.
En að liðinni þessi ára tölu var kastalinn algjör. Þá gekk kóngsson af skóla og
var smásmugliga í gegnum kominn allan fyrr nefndan lærdóm, biðjandi sinn
kærligan föður fá sér virðuliga fylgd, þá er hans sóma mætti auka. Kóngur játaði
því blíðliga. Og lét boð gera um sitt ríki kallandi þangað kónga jarla og
hertuga og alla hinna mestu mikils háttar menn um allt Tyrkland. Segir
meistarinn svo að af Armenía kom einn kóngur virðuligur og voldugur hver er hét
Translatíus með sína ii sonu er annar hét Apríval en annar Trankíval. Margir
merkiligir menn voru þar saman komnir af ýmsum löndum og héruðum. Fagnar nú
kóngur öllu þessu stórmenni með mikilli virðing, haldandi þar svo tíguligt hóf
sem veröldin plagar með sinni kurt og oflæti. Lætur kóngur nú fram leiða sinn
ágæta einka son fyrir sitt hásæti, jungherra Ektor. Dubbaði hann til riddara með
dýrligum klæðum og höfðingligum herskrúða. Tveir vegligir kóngar veittu honum þá
þjónustu að ásjáöndum öllum landshöfðingjum fram berandi eina brynju silfri
bjartari gerð af hinu harðasta stáli með frábærum hagleik og svo miklu trausti
að henni mátti ekki járn granda nema þau er dvergar gerðu með svo máttugum
atkvæðum að ekki mannligt smíði mátti fyrir standa. Þar með fylgdi henni einn
hjálmur allur skínandi með hið fegursta gull, settur v gimsteinum þeim er hver
um sig hefir margar fagurligar náttúrur og heita smaragðus, safírus, karbunkulus
krisolitus bærillus. En yfir miðju höfðinu í hjálminum stóð sá steinn er ademas
heitir. Og Meistarinn segir óvinnanligan fyrir herði sakir nema hann sé bleyttur
ii nætur í búkka blóði. Þá verður hann unninn. Fær hann þó aftur slíka hörku sem
áður eður meiri. En af gulli og gimsteinum bar svo mikið ljós að geislaði um
allt herbergið. Hér með var fram borið eitt biturligt sverð með lýsigulls
hjöltum og silfurligum meðalkafla. En í efra hjaltinu voru grafnir þeir steinar
að sá hafði jafnan sigur í orrustum er það sverð bar. Segir Meistarinn það átt
hafa hinn sterka Herkúlem er í því kyni hefir sterkastur verið. Nú brynjuðu þeir
kóngs son með hinum sterkustum herklæðum þessum. Gyrðandi hann með sínu sverði.
Og á hans arm festandi einn þrefaldan skjöld settan fíls beini og hörðum steinum
og allan gláanda og skínánda með rautt gull. Þessa hlíf bar hinn sterki Akillas,
á hverjum markað var hæð himins og öll himintungl, vötnin og höfin með fiskum og
allar þeirra náttúrur. Stjörnu gangur og öll dýra kyn og allar veraldligar
náttúrur. Svo sem segir í Trójumanna sögu. Þar voru á markaðir fuglar fljúgandi
og nú með annarri grein jörðin með gróðrinum og blómligum skógum. Segir
Meistarinn þann skjöld kallaðan hafa verið Kefalskutum þá hann barðist við Tróju
menn. Nú var honum til útreiðar búinn fríður fararskjóti einn af þeim er
drómedari heita hver að svo er skjótur á rás sem fugl á flaug. Þenna hest prýddi
einn hæverskur hertugi með gullbúnum gjörðum fandi honum eina fríða burtstöng
með þann við er sedras kallast hverju eð eigi grandar eldur né fyrnska. Stökkur
nú jungherra Ektor á sinn hest með miklum sóma ríðandi út af borginni búinn að
freista síns riddaraskapar. En allir þeir er þar voru saman komnir undruðust
mjög fegurð hins unga manns og töluðu það með sér að eigi hefði þeir séð honum
kurteisara mann. Kallar Karnotíus kóngur saman alla kónga sonu og hinna ágætustu
riddara. Og segir að hver um sig skal nú prófa sína list eftir megni. Eigi til
þess virðandi stétt né vald viljandi svo vitandi til staðins hvort hans son var
nokkuð betur fær á íþrótt þessa en aðrir. Þá voru ungir menn glaðir hyggjandi
gott til þessarar skemmtanar stökkvandi á sína hesta. Nú skal segja frá þeim er
þá voru burðugastir og bestir riddarar. Það voru bræður ii synir kóngs af
Armenía og vér nefndum fyrr í þessari sögu Aprival og Trankival. Þriðji hét
Alanus iiii Fenakíus v Florenkíus vi Vernakíus. Þeir voru allir kónga synir
vaskir drengir og vænir að áliti. Margir voru þar hraustir kappar þótt þeir sé
fáir nefndir. Kóngur og drottning og allir hinir vitrustu menn gengu uppí hinu
hæstu turna borgarinnar horfandi upp á þessa gleði. Nú frömdu fyrr nefndir menn
turniment með mikilli hæversku og frábæriligum frækleika. Hlaut nú margur góður
drengur sinn hest að missa sá að þóttist vel fær á þessa íþrótt. Unnu þeir vi
kappar alla yfir sem að voru nefndir. Þó var Aprival þeirra afburðarmaður að
afli og atgervi. Þar næst var hans bróðir Trankival. Nú sér herra Ektor óför
sinna manna. Ljóstandi sitt góða ess sporum ríðandi fram að Vernakío leggjandi
sínu spjóti í hans skjöld og þegar í gegnum og brá honum þegar á loft kastandi
honum langt frá sér á völlinn. Nú gladdist kóngurinn harðla mjög, því að sjá
hafði margan hraustan dreng af baki riðið. Þá reiddist Fenakíus s sjándi upp á
hrakning síns góða vinar, og ríður fram í mót honum. Varð ekki löng viðskipti
þeirra að Fenakíus missti sinn hest og fékk hann heldur fall en frægð. Í samri
stundu reið Ektor fram að Florentino færandi hann af baki með skjótum atburð.
Alanus fékk og ekki meiri rausn af þeirra viðskiptum. Þá reið fram hinn trausti
Trankival treystandi sínum mikla riddaraskap og stóru afli. Var sú atreið hinn
harðasta. Og þegar þeir mættust gekk í sundur burtstöng Trankivals en hesturinn
viknaði og stökk hann af baki, og kom niður standandi. Mátti það hver maður vita
og sjá að þeirra var ærinn afla munur. Lofuðu þó allir hraustleika Trankivals.
Nú sér þetta Aprival að þeir voru allir yfir komnir þeir sem í þeim leik höfðu
verið. Ríður nú mót kóngs syni með öruggu hjarta. Renndu þeirra hestar svo hart
sem ör flýgur af streng. Festi hvor sína stöng í annars skildi. Fór en sem fyrr.
Segir meistarinn að náttúran vildi eigi hnekkja heiðri síns sonar Ektors. Því
brotnar spjótskaftið Aprivals en burtstöng Ektors mátti ekki brotna. Því lagðist
hún saman af þeirra mikla afli sem bogi. En þá þeirra hestar renndust hjá greip
Ektor til Aprivals rykkjandi honum upp úr söðlinum ríðandi með hann um völlinn
langa stund setjandi hann síðan aftur í sinn söðul með mikilli hæversku. Þá sté
Aprival af sínum hesti hneigjandi kóngs syni kurteisliga og gaf sig á hans vald
bjóðandi honum sína fylgd. Kallaðist vera sigraður og yfir kominn í þeirra
viðskiptum. Ektor tók því blíðliga. Gerðu nú svo allir vi riddarar og buðust
kóngs syni en hann bauð þeim heim í sitt ríki og herbergi hvert er hann hafði
gera látið sem fyrr var sagt. Nú gefst upp þessi gleði en menn ríða heim til
hallar. Óx nú frægð og kurteisi kóngs sonar mikið af þeirri burtreið. Var nú svo
virðuligt hof sem fyrr. En að liðinni veislunni riðu þeir kóngar og hertugar og
jarlar heim til sinna heimila. En eftir þetta settist kóngs son í sinn kastala
með þessum góðum riddurum. Hafði hver þeirra undir sig xx valdra riddara þótt
þeir sé eigi nefndir. Sitja þeir kóngasynir nú með miklum sóma í sínum kastala
út ríðandi dag fyrir dag sér til skemmtanar sínar listir prófandi. Fór nú svo
fram um hið næsta ár að dagliga óx frami og metorð og íþróttir Ektors. Það er nú
þessu næst til tíðinda að þeir ungu riddarar vii saman með sinni fylgd sátu
saman í sínum kastala eigandi margt að tala um það afreks verk er unnið höfðu
ágætir kappar fyrr. Töluðu nú fyrst um þá menn sem sterkastir voru í Tróju og um
þau tíðindi er þar urðu, teljandi upp þá er fremstir voru. Fyrst hinn sterka
Ektor síðan Agíum og Akillam. Hinn sterka Herkúlem. Hver er var svo sterkur að
hann kreisti í sundur höggorma þá er hann lá í vöggu. Kóngsson mælti" hvar munu
finnast vii riddarar slíkir að afli og atgervi eður öðrum íþróttum á
austurlöndum". Aprival kveðst ætla að þeir mundu nokkur finnast. Ektor stóð þá
upp og mælti" þess strengi eg heið að eg skal ríða einn af mínum mönnum í
ókunnigt land og vinna þar eitthvert ævintýr það minn frami megi aukast við. Því
að það mun talað verða hvar sem eg á orrustur eður önnur snildarverk með minni
ágætri fylgd og styrk er vér höldum. Að þann sigur megi yður eigi síður kenna en
mér". Við þetta urðu þeir allir hljóðir að þeir skyldu skilja við sinn meistara
í þvílíkum háska sem þeir ætluðu hann mundi fá. Stóð Aprival upp og mælti"
Ófrasöguligt er það er vér skulum heima liggja athafnarlausir og vinna ekki til
frama meðan svo ágætur höfðingi prófar sína hreysti. Því ætla eg slíkt hið sama
fyrir mig að leggja. Ríða í annan stað og freista míns riddaraskapar og vita
hvað til frægðar kann að verða í minni ferð. Er það og mitt ráð að svo breytum
vér allir. En þó að Ektor bæri mesta rausn fyrir sakir hans ágætis þá höfum vér
þó allir mikið ævintýr fram að bera og setjum þar til xi mánaðar dag og hittumst
hér við þenna kastala. Hafandi það til marks að hver sem eigi kemur í nefndan
stað á þeim degi er til þess væri settur. Að sá mundi eigi sjálfráður ferða
sinna. Vænti eg að þess muni drengiliga hefnt verða ef Ektor lifir". Nú játuðu
þessu allir. Skyldi nú í sinn stað fara hver að fremja sína hreysti. Drukku nú
glaðir þann dag. Árla um morgun herklæddust þeir og söðlaðir þeirra hestar,
bjóðandi öllum sínum fylgdarmönnum sín að biða og engum manni sína burtför að
kungera öðrum en Karnokío kóngi og þó með leynd. Voru þeir nú allir hryggvir er
eftir sátu viljandi þó gera þeirra boðskap. Ríða þeir nú allir samt fram á
skóginn. Hvarf nú hver til annars og skildu með vináttu og sammæltust að halda
sínum félagskap og skyldi hver annars hefna eður ella missa lífið. Ríður nú sinn
veg hver þeirra. Skulum vér fyrst segja frá þeim er minnst háttaður er reiknaður
er Vernakíus hét. Hann reið á þröngvan skóg og lá úti margar nætur hittandi mörg
háskasamlig dýr og vann þau yfir með ágætum drengskap og í fögru veðri. Einn dag
kemur hann í rjóður eitt. Þar var blómlig jörð með ilmandi jurtum en í miðju
rjóðrinu stóð berg eitt með hvítum marmara. Í því bergi var klappað eitt ker með
frábærum hagleik gert. Það var forkunnar stórt að vexti. Þar yfir var settur
einn glerhiminn með fríðum turn gullbúinn. Var hann til þess ger að hvorki mátti
í drífa dögg né duft. Í mitt kerið var settur sá gimsteinn er svo mikið vatn
gefur af sér að þeir sem sjá hyggja þar margar vatnæðar í vera. Fyllist af því
vatni það mikla ker. Þar með fylgir stór steinn er djunisíus heitir. Hann ber þá
náttúru ef hann er lagður í vatn, þá verður það svo ilmanda sem vín og hver sem
það drekkur verður svo glaður sem af besta víni og eigi verður hann ofdrukkinn
heldur kastar hann öllum þunga og fær létt líf. Eina skál sér hann fljóta með
silfur. Nú sleppir hann sínum hesti í það rjóður takandi þessa fögru skál og
drekkur. Og gerir sig glaðan. Innan lítils tíma sér hann fram koma einn riddara
röskligan. Sá lét mikiliga. Vernakíus kvaddi þann mann hæverskliga. Hann tók
ekki kveðju hans og mælti reiðugliga" að sönnu ertu verður hins hæðiligasta
dauða fyrir þær ii sakir er þú hefir gert við minn herra. Drukkið af þeim brunni
er hann leggur víti við en beitt þínum hesti í þetta rjóður. Er eg og til
fenginn að skipta þeim eftir makligleikum er af brýtur hans boði". Vernakíus
segir" Seg mér góður drengur hvað friðbroti eg hefi gert. Eður með hverri umbúð
sett er vel finni þetta og hvert nafn þitt er og hverjum þú þjónar". Riddarinn
segir" eg heiti Lorikus en af mínum herra eru mörg ágæti að segja. Hann heitir
Nokerus svo mikill kappi að vér vitum honum engvan jafnan í öllu Asíaveldi. En
ef þú vilt vita hversu til er kominn þessi umbúð. Þá segi eg þér að í þessu
landi bruggast eigi vín og keypti kóngur að ii dvergum smíði þetta og saman að
tempra náttúru steinanna, er annar gefur vatn en annar ilming sem vín. Kóngur
skipar að skuli taka af lífi þann þessar sakir gerir. Tak þinn hest og vopna þig
ef þú hefir drengskap til". Vernakíus tók sinn hest og hljóp á bak fimliga
haldandi sinu spjóti og skildi til lags, leggjandi sinn hest sporum ríðandi fram
drengiliga. En er þeir mættust lagði hvor spjóti í annars skjöld. Spjót
Vernakíus hljóp í gegnum skjöldinn og brynjuna. Og hóf hann úr söðlinum fram á
völlinn svo hart að höfuðið horfði niður. Þá reið Vernakíus að honum og lagði
hann gegnum spjótinu. Síðan settist hann niður og lét renna af sér mæði. Og er
hann hafði setið um stund heyrir hann vopnabrak mikið í skóginn. Litlu síðar sér
hann fram ríða einn mann ef mann skyldi kalla ríðandi einum stórum úlfalda.
Ásjóna hans var líkari svartri jörðu en mannligum yfirlitum. Og bar eina digra
stöng í hendi af járni gerða. Og kallaði hárri röddu og mælti" því var þinn
pútuson svo djarfur að þú drapst minn kærasta riddara. Gef nú upp vopn þín. Skal
eg færa þig minni unnustu". Við þessi orð reiddist Vernakíus mjög hugsandi með
sér að annað hvort skyldi hann missa lífið eður hefna þessara orða stökkvandi á
sinn hest ríður ákafliga mót honum, leggjandi sínu spjóti fyrir brjóst jötninum
svo hart að spjótskaftið brotnaði í sundur í miðju. En ekki beit á hold
jötunsins. En í þessu lagði jötunn til Vernakíus svo hart að Vernakíus og hans
hestur féll til jarðar svo honum hélt við ómegin. Og jafn skjótt er hann féll
greip Nokerus hann og bindur sterkliga, stígandi síðan upp á sinn hest ríðandi
með hann þar til er fyrir honum verður borg ein mjög há og rammlig. En út af
borginni ganga ágætir riddarar hneigjandi þessum manni sem sínum herra. Var
Vernakíus nú í borgina leiddur og kastaður síðan í myrkvastofu. Var hún
sterkliga aftur byrgð. Varð hann nú þar að vera. Líður nú þar til sem hann hugði
komna miðja nótt. Þá heyrir hann brak mikið og því næst var upp lokin
myrkvastofan. Sér hann inn ganga einna kurteisa konu. Með henni gengu ii
jungfrúr og að Vernakíus og mælti" hvert er nafn þitt enn ágæti riddari því að
síðan eg var fædd veit eg engvan þér drengiligra". Hann segir" eg heiti
Vernakíus og er eg son kóngs eins af Tyrklandi þess þó er skattgildur undir
Karnotíus kóng". Hún kvað svo vera mega og mælti" viltu nokkuð eiga kaup við
mig". Hann spyr hversu háttað væri því kaupi. Hún mælti" eg skal leysa þig en þú
skalt drepa jötunn Nokerum kóng sem eg legg ráð á með þér". Vernakíus kveðst
þess albúinn. Síðan leysir hún hann. Og mælti" það hefi eg þér að segja að engi
járn bita á hann, nema það sverð er sjálfur hann ber í orrustum. Og þó hvergi
nema í nafla stað. En það liggur undir hans höfðagerð hverja nótt. En þó hefi eg
náð því og skaltu hlaupa upp rekkju stokkinn og fletta af honum klæðum öllum
nema einni blæju. Leggja síðan með öllu afli og bila ekki við. En upp yfir
sænginni er einn biti hár. Á hann skaltu hlaupa og forða þér þar á. En berserkur
þessi hefir drepið föður minn Móðum að nafni og hér réð áður fyrir. Heiti eg
Almaría. Er eg ung að aldri. Hefir þessi berserkur ekki samræði við mig átt. Því
að eg bað hann að bíða mín um iii ár. Þótti honum það langt. En þó veitti hann
mér það". Hún fær honum sverðið. Hann tók við og leist vel á og girnti hann mjög
til þess. Gengur hann nú til svefnhús jötuns og að hvílunni. Flettir nú af honum
klæðum öllum nema einni blæju. Sér nú nafla staðinn. Leggur sverðinu af öllu
afli hjá naflanum svo í dynunni nam stað og kippir að sér mjög skjótt. Kastar
frá sér sverðinu utar eftir húsinu, en hleypur sjálfur á bitann og felur sig þar
á. En berserkurinn hljóp fram á gólfið og hugði manninn þangað hafa hlaupið er
hann heyrði harkið til sverðsins. Fálmar hann og fiplar hér og hvar þar til hann
finnur dyrnar. Fellur hann um þröskuldinn. Kemur þar að því er mælt er að
sjaldan er þræll happsæll. Hefir hann nú umbrot mikil og brýtur skjaldþilið allt
undan húsinu. Tekur nú að kyrrast um hann. Og er Vernakíus heyrir það fer hann
ofan af bitanum og gengur hljóðliga þar til hann finnur sverðið. Hann tók það
upp og þykist nú vel hafa farið er hann fékk gott sverð. Gengur nú þar til er
hann lá. Sér nú að hann er dauður. Veltir honum útúr dyrunum og lætur hann þar
liggja. Um morguninn þá er menn hans komu út styrmdu þeir þar yfir honum dauðum.
Þótti þetta sumum fögnuður mikill. En sumum fékkst mikils. Voru það mest hans
menn er með honum höfðu þangað farið. Þá kom Vernakíus til kóngs dóttur og sagði
hversu farið hefði. Varð hún glöð við þessa sögu og segir hann þar vera skyldu
svo lengi sem hann vildi fréttandi hversu háttað væri um hans hagi. En hann
segir henni allt sem var. Lét kóngs dóttir burt reka alla berserksins fylgjara.
En Vernakíus situr þar með mikilli sæmd hefjandi upp sitt orð og biður hennar.
Gerðist það með góðu ráði. Og skyldi hún sitja í festum iii ár og setja þau nú
bæði samt höfðingja fyrir ríkið. En hann situr þar um hríð og er eigi getið í
ævintýrum fleira hans afreksverka. Og kemur að ákveðnum tíma í sinn kastala. Er
nú úti af honum að segja að sinni. Nú fer en fleirum sögunum fram um hagi þeirra
vii riddara þar sem ríður hver einn um sig þykkva mörk og þröngva skóga vitandi
engi um annars ferðir komandi í svo marga þrenging fyrir grimmum dýrum og stórum
flögðum eður eiturligum ormum. Þar er nú til að taka að Florenkíus ríður fram á
einn skóg myrkvan og þrögvan. Ríður hann svo iii daga að eigi er getið hans
afreka. Þann tíma er dimma tók um kveldið hins iii dags og nátta tekur mjög
stígur hann af hesti sínum og kippir söðli. Neytir síðan krása þeirra er til
voru og legst svo til svefns. Og er hann hefir sofið um hríð sér hann að sér
ganga eina virðuliga jungfrú í guðvefjarkyrtli mjög væna að áliti og
kurteisligum búnaði. Hún gekk að honum þar sem hann lá. Hún leggur nokkuð undir
höfuð honum. Og þykist hann sjá á herðar henni er hún fór brutt. Hann vill vita
hverju þetta gegna mundi. Þreifar nú undir höfuð sér. Og finnur þar einn
tálknsprota. Það sér hann að hann var rúnum ristinn. Ræður hann nú sumar og er
það á keflinu, að" ágætum herra Florenkíus heilsar Silvía dóttir Tíranni kóngs
af Lígurío með ástsamliga kveðju. Harmur og nauð með hörðum trega er þröngvandi
mitt hjarta alla vega fyrir sakir mikils trega er eg hefi í mínu brjósti. Í land
míns föður er kominn einn berserkur er Kaldanus heitir. Hann er kynjaður af
Kaldea landi. Hann bíta engi járn nema þau sé mjög vönduð. Eður dverga smíði,
því hann deyfir eggjar í hverju vopni. Er hans yfirlit líkari tröllsligum
glyrnum en mannligum ásjónum. Hann hefir hrossa fætur að hnjám neðan, galdra
maður og seiðskratti. Hann biður mín sér til unnustu. En faðir minn hefir synjað
honum og með því bauð hann honum hólmgöngu. Eður fá mann fyrir sig. Og fær hann
þann engvan að áræði hafi að berjast við hann. Því biður eg yður ef þér viljið
mig veitandi vera að þér komið hingað og berjist við tröll þetta. Skal þessi
hólmstefna vera innan ix daga héðan. Séuð þér nú í friði og farsæld". Og er hann
hefir keflið ráðið stendur hann upp og söðlar sér hest. Fer síðan á bak og ríður
sem ákafligast þar til hann kemur burt af skóginum. Þá hefir hann riðið v daga
og þó lengstum nætur. Verður hann nú glaður og sér nú hefjast vænar borgir og
víð héruð. Hann lítur hvar ein borg stendur svo langt ber stærð yfir aðrar.
Hávari múrar voru um hana fagrir og svo vel saman komnir að hvergi bar lím á
milli. Utan um hana var skipað landtjöldum og voru öll svört að lit. Hann sér
hvar stendur eitt tjald það er öllu var mest. Fyrir dýrum var Mauments líkneski
með miklum hagleik smíðað. Það var með kopar gert, allt gyllt og gimsteinum
sett. Hann situr á baki sínum hesti hrósandi sér sína burtstöng hristandi. Hér
með tekur hann sinn skjöld er allur var hlaðinn gulli og gimsteinum þar er bæta
þótti. Á honum var markaður leon með rautt gull. Hann bar hjálm sér á höfði
allur gimsteinum settur. Hér með bregður hann sínu góða sverði. Hvert er var
dverga smíði. Það var með silfurlistum um meðalkaflann. Hleypandi fram um
völlinn sér til skemmtanar. En er borgar menn sjá svo vænan riddara utan borgar
hlaupa þeir til hliðsins og lúka upp en er hann sá það að þeir vildu höndla hann
með hæversku ríður hann fram hjá því stóra tjaldi er berserkurinn sat í,
hefjandi upp sína burtstöng af miklu afli. Og sló líkneski Mauments svo hart að
það féll ofan af sínum stalli og á jörð niður og brotnaði í smátt. Hann reið nú
síðan með flýti í borgina. En borgar menn luktu borgarhlið sem skjótast. Varð af
því hark mikið er goðið féll ofan. Hljóp þá berserkurinn út kallandi" hver er
sjá fantur er forsmáði Maument vorn lávarð, er vér höfum allt traust á. Sver eg
það við öll goðin. Að eg skal þessa hefna". Florenkíus gaf engvan gaum að orðum
hans. Gekk kóngur þá út í mót honum og leiddi til hásætis með sér. Var þar hóf
hið virðuligasta. Kóngs dóttir hafði nú fregn af þeim ókunna manni, og þóttist
gerla vita hver vera mundi og var hún þá glöð. Bjó hún sig þá með allri kurteisi
gangandi inn í höllina með sína fylgd. Var henni þar vel fagnnað. Hún kvaddi
föður sinn og þar með Florenkío. Stóll var fyrir borðinu gullbúinn er hún skyldi
sitja á. Tóku þau þá tal með sér. Spurði hún föður sinn hvað manna hann væri en
hann sagðist ekki hann kenna. Segir hún honum þá að hún hafði farið með steina
náttúru að kunngera þeim riddara sitt erindi og vandræði. Segir nafn hans og
hvað manna hann var. Kóngur fagnaði þessu mjög bjóðandi fram gull og alla þá
hluti er hann vildi hafa. Ef hann vildi frelsa kóngs dóttur og borgar lýð af
þeim háska. Hann lést vanfær til slíkra stórræða. En játaði þó að gera kóngs
vilja. Þá voru eftir iiii nætur til þess að hólmstefnan skyldi vera. Florenkíus
var þar í hinum mesta kærleika. En er sá dagur kom bjóst hvortveggi þeirra. En
einvígi þeirra var lagt í hólm einn. Hann var í móðu þeirri er féll nærri
borginni. Kóngur kom þar árla með sína sveit. Stundu síðar kom berserkurinn að
móðunni og óð í hólm inn. Með miklum grimleik spyrjandi hvar sá maður væri er
við hann skyldi berjast fyrir kóngs hönd. Florenkíus segir" hér er sá er við þig
skal berjast og má vera að þú þykist fleiri sakir við mig eiga. Eg laust Maument
af stallinum. Vænti eg að í kveld munið þið eina gisting hafa báðir". Við þessi
orð Florenkíus reiddist berserkurinn mjög og grenjaði griðungsliga og nagaði
rönd skjaldarins sýnándi sig svo búinn að berjast. En er Florenkíus sér þetta
gekk hann fram bregðandi sínu sverði með sínum skildi. Leist hann nú mjög
hreystiligur og dáðust allir að hans kurteisi. En er berserkurinn sá hann æpti
hann hárri röddu og mælti" undur og ódæmi kalla eg það hve mikil óviska
umkringir ungs manns brjóst. Eður hve mikil dul má liggja í hverjum þorpara.
Veit eg eigi hvað þú skalt við mig að berjast. Eg hefi barist á hólmi við xi
berserki og alla yfir unnið með mínum drengskap. Sé eg að nú er þitt skapadægur
komið. Haf þú ráð er eg vil kenna þér af heilum hug. Legg vopn þín og gefst á
mitt vald. Mun eg biðja Maument lávarð minn að hann fyrirgefi þér þótt þú slægir
hann af sínum stalli og er þér viska að vægja þínum litla þroska. Skal eg þér
sæmder veita ef þú kannt að að hyggja. Er eg nú orðinn kóngur yfir mörgum
ríkjum.. Sérliga yfir Blálandi hinu mikla. Má þér eg ógurligur sýnast mikill og
sterkur sem eg er. En ef svo mikil æði byr í brjósti þínu að þú þorir við mig að
berjast þyki mér ugganda að yfir þig renni reiði Mauments goðs vors sem mér
þykir eigi ólíkligt ef þú vilt berjast. Sé þér það alvara þá skaltu höggva
fyrri". Florenkíus mælti" Nú hefir þú talað nokkur orð en eg hefi hlýtt. Muntu
mig ekki með orðum einum skelfa. Skal eg þér það högg greiða er þú skalt seint
bætur bíða". Tekur nú sitt sverð báðum höndum og höggur af öllu afli í skjöld
berserksins og klauf hann allan niður í gegnum og er berserkurinn sá það reiðir
hann sinn þunga mæki og ætlaði að höggva í höfuð Florenkíus en hann veik sér
undan og brá við flötum skildinum og tók af það sem nam. Hjuggust síðan ótt og
ákafliga títt þar til sem berserkurinn missti hans og hjó í völlinn niður svo
sökk að hjöltunum og laut hann niður eftir. Florenkíus höggur sínu sverði ofan á
hann miðjan og skipti honum í ii parta. Og mælti" þess væntir mig að eigi stýrir
þú mörgum ríkjum héðan af. Muntu nú og finna Maument vin þinn". En er þetta sér
Tíranus kóngur að berserkurinn er fallinn, og með hverjum drengskap Florenkíus
hafði þetta unnið stendur hann upp og fagnar honum og segir svo" mikið ágæti
hefir þú unnið mér og minni dóttur til frelsis og þar útí frá öllum landsmönnum.
Skulu og allir mínir gripir þér til reiðu". Florenkíus mælti" Nú mun eg dveljast
hér með hirð þinni". Kóngur kvað sér þökk á því. Sat Florenkíus þar með miklum
kærleikum komandi oftliga til skemmu kóngs dóttur og töluðust þau margt við.
Fannst það skjótt að þau unnust mikið. Liðu svo fram tímar að ekki gerðist stórt
til tíðinda. En fylgdarmenn berserksins fóru í burt eftir fall hans og fluttu
með sér bol hans. Gerði kóngur ekki á þeirra hlut. Fréttist þetta víða um lönd
og þótti þetta flestum sem var ið mesta frægðarverk. Tekur nú að líða fast að
jólum. Fyrir jól bar svo til sem kóngurinn sat yfir borðum að lukust upp dyr
hallarinnar. Þar hleypur inn maður ákafliga móður. Hann fellur er hann kemur á
mitt hallar gólfið og skundar innar fyrir kónginn. En hann frétti því hann léti
svo. En þrællinn segir" Ógurlig tíðindi hefi eg yður að segja iii daga fór eg á
skóg þann er hér liggur og hér skilur lönd. Og er eg hefi gengið um stund sé eg
hvar gengur ógurligur risi og hafði í hendi einna stóra stöng af járni gerva. Og
ætla eg hann eigi lægra en tvítugan að hæð og stefndi hann hingað til
borgarinnar. Veit eg að hann er ókominn að eins". Kóngur hljóðnaði við.
Florenkíus mælti" eigi skulið þér hljóðna við þetta. Vil eg lofa yður að berjast
við hann". Kóngur gladdist þá og sagðist það gjarna vilja. Verður þetta eigi að
lygi. Kemur risinn í augsýn. Síðan tók Florenkíus skjöld sinn og sverð og gengur
síðan út. Sér hann að risinn er kominn heim að borginni. Fer hann á mót risanum.
Og er hann sér manninn greiðir hann ferðina og hljóp svo hart að glymur í
hömrunum og strætinu. Florenkíus gengur nú að honum, en risinn tók sér eigi vara
fyrir, og höggur til hans utan á lærið svo undan tók fótinn. Risinn studdi sig
svo hann féll eigi. Mátti þar nú sjá mikinn mun hamingjunnar millum tveggja
manna. Hún tók sýn frá risanum en gaf öðrum afl og áræði og mun hún nú gefa
honum sigur. Og er risinn kennir sárleikans reiðir hann upp sína stöng og ætlar
að slá til Florenkíus en þetta vannst honum eigi. Brá hann sér undan, en risinn
slær niður á jörðina og vinnst að svo að hann fellur áfram. Verður af þessu
dykur mikill svo allt skelfur í nándir. Þá hleypur Florenkíus að honum og höggur
á hálsinn svo af fýkur höfuðið. Dáðust allir mjög að þessu verki. Gekk sjálfur
kóngur þá að Florenkíus fagnaði honum blíðliga og leiddi hann til hásætis síns.
Segir alla sína gripi í hans valdi. Florenkíus þakkar honum þetta boð svo
segjandi" Með því herra að þér viljið svo mikla sæmd til mín gera að eg skal
kjósa grip úr yðari eigu. Þá skal skjótt kjörið gera að eg kýs yðra dóttur mér
til unnustu", kallandi hana bestan grip í hans eigu. En kóngur tók þessu máli
harðla sæmiliga. Og segir að sér þótti sæmd að slíkum mægðum. " Mun það mest
undir henni komið hversu hún vill þessu máli taka". Eftir það gengu þeir til
skemmu kóngs dóttur. Hún reis upp í móti feður sínum og fagnaði honum blíðliga
og setti hann á dýnuna hjá sér. En vænn stóll var settur undir Florenkíus. Tóku
þau þetta tal með sér. En lauk svo að kóngs dóttir var gift Florenkíus. Fóru þá
festar fram og var við brullaupi búist. Var sú veisla sett með miklum sóma og
stóð hálfan mánuð. Kom þar margt stórmenni og voru allir burt leystir með
sæmiligum gjöfum. Sat Florenkíus þar í góðum fagnaði þá xii mánaði. Komandi heim
í sinn kastala að ákveðnum tíma. Fylgdu honum margir ágætir riddarar. Og er eigi
getið fyrst að sinni af hans afreksverkum. Nú er frá því að segja að hinn frækni
Fennakíus skilur við sína lagsmenn ríðandi svo marga daga um þykkvar merkur og
þröngva skóga þar til sem að kveldi eins dags kemur hann fram að einu rjóðri.
Sjáandi í einum stað í rjóðrinu nokkurn ókyrrleika ríðandi þangað. Hann sér hvar
maður var lítill og ljótur. Hann var svartur sem kol, höfuðmikill og baraxlaður,
rangnefjaður og rifinn kjafturinn út til eyrna. Hann sér að hann á við eina
litla mey og leitar til samfara við hana. En hún var því nær á vöxt og fimm
vetra gömul börn. Hún ver sig sem kostur er á. Hann ríður að honum og leggur
spjótinu í milli herða honum. Svo gekk út um brjóstið. Fleygir honum aftur yfir
bak sér. En hann fór þegar niður í jörðina þar sem hann var kominn. Hún stendur
þá upp og gengur til hans heilsar honum og mælti" Mikla sæmd og kurteisi gerðir
þú mér. Hefði svartálfs son sjá svívirt mig ef þú með þínum drengskap hefðir
eigi hjálpað mér. Er eg fullkomin að aldri. Og heiti eg Sakra en faðir minn
Atokurs. Hann er dvergur og býr í steini þeim er þú sér hér standa. Og er hann
ekki heima. Veit eg hann kemur brátt heim. Ætlaða eg að sækja mér vatn í skjólum
þessum. Skal eg láta föður minn launa þér". Litlu síðar sér hann hvar dvergur
gengur og ber fugla kippu. Hann gengur heim og heilsar manninum. Hann tók vel
kveðju hans. Píkan sagði föður sínum allt sem orðið hafði. En hann þakkar honum
það vel og segist honum það launa skyldu. Gengur hann síðan í steininn og kemur
út með skjöld og sverð. Hann mælti þá" þá gripi skaltu eiga. Skaltu vitja síðar
hjálms og brynju. En eg má segja þér hvert þú mátt þér frama leita ef þig
lystir". Fenakíus segist það gjarna vilja. Dvergur mælti" Kóngur heitir Rómúlus.
Hann ræður fyrir þessu ríki er þú ert nú í kominn. Hann var vitur og vinsæll af
sínum mönnum og hermaður mikill hinna fyrra hlut ævi sinnar. Þottust því margir
eiga eftir hefndum að leita við hann. En er elli tók yfir hann að síga sóttu þá
margir á hans ríki þeir er að höfðu varhluta orðið fyrir honum. Einn dag bar það
til tíðinda að einn maður kom hlaupandi í höllina. Þá sat kóngurinn yfir
drykkjuborðum. Hann var svo móður að hann hixti til hvers orðs. Hann gekk fyrir
kóng og kvaddi hann. Kóngur tók honum vel. Og spyr því hann væri svo móður. Eður
hvað hann segi tíðinda. Hann segir þau nóg vera. " í yðvart ríki er kominn
ógurligur her og stýrir einn berserkur jörðu svartari, tröll að mætti og
fjölkyngi. Kynjaður af ystum ættum Svíþjóðar hinnar köldu. Hann heitir Ingifer
son Hermones kóngs hvern er þér drápuð við Varakvíslir og hefer lx stórskipa.
Ætlar hann það fyrir sér að hefna föður síns og eignast ríki þetta. Ætlar hann
hér að koma á morgun með allan sinn her og brjóta yðra borg en drepa alla þá er
móti standa hans vilja". Kóngur safnaði liði um nóttina öllu því hann fékk og
fór móti berserki. Mættust þeir á völlum einum fögrum skamt frá borginni. Var
þar hinn snarpasta orrusta og lauk svo þeirra viðskiptum að kóngur féll með
góðan orðstír. Lagði Ingifer undir sig þá allt land og lét sig til kóngs taka.
Rómúlus átt eftir einn ungan son er hét Kastor. Hann var á fóstri með jarli
einum móðurfeður sínum í Sýrlandi er Plautus hét. Nú sem Ingifer hafði landri
stýrt v vetur. Kom Kastor í land aftur. Gekk hans fólk allt á hendur honum. En
er Ingifer sér að sinn afli mundi farinn, flýði hann úr borginni hafandi með sér
ii gullkistur og fór í helli einn þann er í fjalli því er sem stendur fyrir ofan
borgina og varð hann þar að ormi og lagðist á gullið. Hefir hann þar verið xxx
ára hinna næstu og hefir óþarfur verið ríki Kastores kóngs, svo menn megu varla
fara sinna erinda úr borginni. Hefir hann eitrað á þá er fellur um borgina og
verða menn langa vegu vatn að sækja. Drepur hann bæði menn og fénað. Hefir engi
áræði til borið að vinna orminn. Kastor kóngur hefir það sagt að þeim mundi hann
gefa sína dóttur er Mábil heitir sem orminn sigrar. Hún er allra kvenna vænst
þeirra hér í landi hafa fæðst. En kóngur ann henni mikið. Og hefir henni skemmu
reisa látið og fengið henni xxx meyja til þjónustu. En hennar geyma x riddarar
vel vopnaðir og vaka ýmsir daga og nætur". Dvergurinn snerist þá aftur í
steininn, komandi út innan lítils tíma haldandi á einum buðki svo segjandi" hér
er lítil smyrsl er eg vil gefa þér. Þau bera þá náttúru að eigi megi þér eitur
granda mega ef þú ert með þeim smurður. Kann eg eigi þér fleiri tíðindi að segja
og far þú heill og vel". Fenakíus þakkar honum vel, og dró gullhring af hendi
sér og gaf honum. Reið hann nú sem hans vegir lágu. Þar til er dimma tekur og
nátta. Stígur hann nú af hesti sínum og færði hann á bit í skóginn. Og er hann
hefir þetta gert. Heyrir hann brak í skóginn. Þetta er honum nær og nær. Hann
stendur upp og tekur vopn sín og býr sig sem til bardaga og er hann er búinn sér
hann hvar fram kemur maður ef mann skal kalla og ríður einum úlfalda. Sá var
bæði hár og digur. Höfuðið þvílíkt sem hraunklettur. Augun hvít sem hégeitlar.
Þarf þar ekki sögu úr að gera, að enga þóttist hann leiðiligri skepnu hafa séð.
Hann hafði kylfu sér í hendi og fleina í. Gengur nú á mót honum og heilsar
honum. En er hann sá manninn lá honum við æslum og mælti" því þorðir þinn pútu
son að drepa minn son. Í dag skal eg þér það greypiliga hefna. Eg heiti Tarsus
og er eg kóngur yfir öllum svartálfum". Reiðir nú kylfu sína af öllu afli, og
vill slá Fenakíus en hann skýst undan og kemur á eik einna svo hún lagðist að
jörðu. En Fenakíus höggur báða fætur undan úlfaldanum. Felur hann þá áfram og
verður svartálfurinn undir úlfaldanum. Hleypur Fenakíus þá að og högur höfuð af
honum. Tekur síðan elds virki, brennir hann upp og gengur frá honum þar. Tekur
nú hest sinn og ríður sem af tekur. Léttir eigi fyrr en hann kemur fram af
skóginum. Sér hann þá upp hefjast einna stóra borg með gylltum hnöppum og
glæstum turnum. Hann sér að það er satt er dvergur hafði sagt honum. Að allir
borgar veggir voru svartir og svo jörð í nánd borginni. En grjót var orm skriðið
sem gulls litur væri á. Hann ríður nú að þorpi einu í nánd skóginum. Þar stóð
úti einn aldraður maður í grænni kápu. Hann heilsar Fenakíus og bauð honum þar
að vera. Þeir fréttust almæltra tíðinda. Nefndist bóndinn Plautus. Dvaldist
Fenakíus þar þessa nótt í góðu yfirlæti. Hann frétti bónda margra hluta og
finnst honum það á að bóndi var fróður maður. Segir hann honum þá nær ormurinn
skríður til vatns, og kvað hann að dægra mótum lengstum fara. Um morgininn stóð
Fenakíus upp árla og þakkaði húsbónda fyrir þarvist. Síðan tók hann sinn hest og
reið þar til hann heyrir nokkurn gný. Hann skilur að þetta er ormsins völd því
bóndi hafði honum það sagt að þá væri tími hans að drekka. Hann smurði sig nú
allan með smyrslunum. Síðan sér hann hvar fram kemur ormurinn mjög ógurligur
bæði langur og digur og blés eitri um alla jörð sér í nánd. Fenakíus stígur af
hesti sínum með miklum grimmleik, og gekk í móti orminum. Mátti það hver maður
sjá að hann var með öruggu hjarta. En er ormurinn sér manninn gapir hann
kjaftinum og ætlar að bíta hann. Fenakíus leggur spjótinu tveim höndum í hans
gin svo að sökk í hans leiðiliga háls allt að höndum honum. Skaðaði hann ekki
blástur ormsins. Ber hann höfðinu og gerir umbrot mikil. Bregður hann þá
sverðinu og höggur þvert framan á trjónuuna og klýfur hana í sundur eftir
endilöngu. Sævist hann nú með þessum sárum. Gengur hann í burt en lætur orminn
þar liggja. En er þetta sáu þeir menn er voru í borginni og fyrst voru á ferli
hlupu þeir þegar til þeirrar skemmu er kóngur lá í og segja honum þessi tíðindi.
Hann undraðist þetta og stendur upp skyndiliga viljandi svo vita til staðins
hvort þeirra saga væri sönn. Gengur hann nú út á borgar veggi og sér orminn
dauðan liggja. Fenakíus var þá kominn á sinn hest. Hann sér hvar kóngur stendur
og ríður þangað hann kveðjandi virðuliga kóngs kveðju. Kóngur tók honum blíðliga
fagnandi honum með miklum sóma látandi taka hans hest, og fréttandi hvað hann
vildi þiggja fyrir sitt frægðar verk. Fenakjus mælti" Dóttur yðra hana vilda eg
þiggja mér til unnustu". Kóngur tók því vel. Gengu þeir þá til skemmu kóngs
dóttur og segir kóngur henni slík tíðindi sem gerst höfðu. Þarf eigi sögu um það
að lengja að kóngs dóttir var gefin Fenakíus og var brullaup gert með mikilli
virðing og að liðinni veislunni sat Fenakíus þar í góðum sóma þar til að sá tími
kom er hann vildi fara í kastala sinn. Reið hann þá í burt og kemur að ákveðnum
degi og tíma heim og lýkur hér að sinni frá honum að segja. Nú hafið þér heyrt
fyrir litlu ævintýr af iii riddurum ágætum þeim er hver um sig var hinn
hæverskasti. En nú megið þér heyra hið iiii ævintýr ef lesið verður. Er nú þar
til að taka að fram á skóginn ríður riddari Alanus ríðandi svo vii daga ii samt
hugleiðandi um sitt efni og hvílandi sinn hest að hann skyldi eigi springa af
mæði. Rétt þar til sem árla um einn morgun kemur hann í eitt rjóður. Hann sér
hvar stendur einn skáli harðla stór og rammgjör og voru eikur sveigðar saman til
hans. Úti fyrir skálanum eru xii menn. Þeir eru allir gildir og sterkligir. Þó
ber einn af öllum stærð og afl að því er honum þykir sem vera muni. Þeir eru
nýstaðnir upp, og eru nú að klæðast og vopnast. Hann ríður fram að þeim. En þeir
verða næsta skelfdir við er þeir heyra til mannsins og ætla flögð vera munu. En
er þeir sjá einn mann þá gengu þeir til hans og heilsuðu hvorir öðrum og fréttu
tíðinda. Sá er fyrir þeim var nefndist Gordíanus. Hann mælti" þú drengur" segir
hann" ger annað hvort fá oss hest þinn og vopn. Elligar munum vér neyta þess að
vér erum betur á vígi staddir og láta þig eigi tvívegis fara". Alanus mælti"
fleira illt mun yður saman fara en að ræna og stela að þér viljið níðast xii á
einum manni. Og mun eg eigi gefa yður vopn mín fyrir ekki. Hann hleypur þá af
baki og bregður sínu sverði og slæmir til eins utan á síðuna og þar í sundur í
miðju. Hlaupa þeir þá upp allir og sækja að honum með ákefð en hann verst með
miklum drengskap og lauk svo þeirra viðskiptum að Alanus drap þá alla fyrir
hádegi nema Gordíanum. Sækjast þeir þá röskliga um stund. En svo lýkur þeirra
sókn að Alanus hjó fót undan honum. Sest Gordíanus þá niður, og tók af sér
hjálminn og mælti" þú góður drengur högg þínu sverði í höfuð mér og þigg
gullhring af hendi mér". Alanus gerir svo. Tekur við hringnum en höggur ofan í
hans höfuð og klýfur sem von var niður í tennur. Þá var hann móður mjög. En ekki
sár. Sest hann þá niður og lætur renna af sér mæði. Síðan dregur hann þá saman í
eina dys. Tekur þá hest sinn og ríður það eftir var dags og léttir eigi fyrr
sinni ferð, en um kveldið seint kemur hann fram af mörkinni. Þá sér hann hvar
eru stórar borgir og væn héruð. Undir skóginum sér hann standa lítinn bæ. Hann
ríður þangað. Og sér það er honum þykir undarligt. Mennirnir liggja rifnir í
sundur við strætinu. Af sumum voru fæturnir. En sumum hendur og þó allir dauðir.
Reið hann til bæjarins. Stendur þar maður úti aldraður í blarri kápu. Sá
heilsaði honum. Hann var mjög hryggur. Þó fréttust þeir almæltra tíðinda. Hann
nefndist Kládíus og segir svo" ærin tíðindi hefi eg að segja. Þú ert kominn í
það ríki er Nafaría heitir. Þetta er iiii kónga ríki en þó er hér nú einn kóngur
er heitir Frankrankíus. Hann er vænn að áliti og hinn vitrasti og vinsæll af
sínum mönnum. Kóngur á sér dóttur er Lukía heitir. Hún er allra meyja vænst
þeirra er eg hefi séð. Í ríki kóngs var einn maður er Elvidus hét. Hann átti sér
konu. Hún hét Glebula. Þau voru blótmenn miklir og frömdu seið. Fann kóngur oft
að því en þau gáfu engvann gaum að hans orðum, þar til kóngur lét taka upp búið
en rak þau á burtu. Síðan fóru þau á skóg, og fundu ylgi eina á ungum sínum.
Tóku hana og blótuðu. Síðan drepur hún menn og fénað með sínum mætti og hafa
seitt að henni þau kynstur að hana bíta engi járn. Gengur hún hér yfir sem loki
yfir akra. Þorir engi móti henni að ráða. Hún hefir drepið son minn. Kann eg
eigi af óvætti þessum fleira að segja". Hann bauð Alanus þar að vera og þekktist
hann það. En um morguninn stóð hann upp og þakkaði bónda sinn greiða og gaf
honum hringinn er hann fékk af Gordíanum. Síðan stígur hann á bak sínum hesti og
ríður heim að borginni. Þar var fólk að leiki. Burtreið og öðrum leikum. Einn
riddari kóngs bar langt af öllum. Hann hafði gullhroðinn hjálm. Og er hann sér
ókunnan mann fara keyrir hann sinn hest sporum og reið að Alanus. Og er Alanus
sér það ríður hann móti honum djarfliga. Leggjast þeir svo til að sundur gengu
spjótsköftin. Hlaupast hestar hjá og þrífur hvor til annars. Rykkir Alanus honum
úr söðlinum af mikilli orku og stígur síðan af hesti sínum. En sjá riddari laut
Alanus hæverskliga og mælti" eg er þinn maður. En þú ert minn meistari. Þú hefir
mig yfir komið. Því skal eg þér fylgja og þinn þjónustumaður vera". Alanus
mælti" hvert er nafn þitt eður kynferði". Hinn röskvi riddari svarar" eg heiti
Lukíus. Og er eg kynjaður af Numiðja og sonur Rusíni kóngs er þar á fyrir að
ráða. Og látum jafnreið vera með okkur. Og vil eg nú frétta þig að ætt þinni og
nafni". Alanus segir honum allt af sínum hag. Síðan stigu þeir á sína hesta og
ríða á völlinn. Þá gafst upp leikurinn. Gengu menn til hallar. Alanus gekk til
kóngs og kvaddi hann hæverskliga. Kóngur bauð honum með sér að vera. Og þekktist
hann það og var hann þar um hríð. Það var eina nótt að Alanus lá hjá Lukíus.
Hann svaf óvært mjög. Hann stóð hljóðliga svo að Lukíus varð eigi var við og
tekur sverð sitt það er Lukíus hafði gefið honum og skjöld sinn en gyrði sig
sverðinu. Hann gengur út og þangað sem voru grindur nokkurar utan borgar og voru
þar féhirðar. Hann sér hvar dýr var á grindunum og hafði brotið grindurnar. Hann
gengur inn að dýrinu og sér að þetta er ylgurin. Hún bregður við er hún sér
Alanum og hleypur að honum með gapanda ginið og ætlar að bíta hann en hann rekur
spjótið sem hann getur fastast inn í hennar kjaft en hún bítur af spjótið fyrir
ofan falinn og rís upp og leggur báðar klærnar aftan á hans herðarblöð svo að
hennar klær stóðu í beini. Hann gengur inn undir hana og spennir hennar hrygg
með sínu mikla afli að hann gekk í sundur. En nú er þar til að taka að Lukíus
vaknar ei með góðan hug er hann finnur Alanus í burtu en sængin köld er hann
hafði legið. Sprettur hann upp og tekur skjöld sinn og sverð gengur út af
borginni þar til kemur að er Alanus sat. Og sér ylgina dauða liggja. Gengur
síðan að Alanus og mælti" mikills máttar ertu og hinn mesti afreksmaður". Sest
hann þá niður hjá honum. Þeir heyra gný mikinn svo allt skelfur í nándir og sjá
innan lítils tíma hvar maður ríður ef mann skal kalla. Þessi reið úlfalda og
hafði mæki stóran og hjálm á höfði, en skjöld á hlið bæði háan og breiðan og
viðjaðan af hörðu stáli. Þessi ríður að þeim og mælti" Skömm hafðu Alanus og
hana skaltu fá". Alanus hljóp út og mælti til Lukíus" þú skalt ekki að gera í
okkrum viðskiptum". Vita þeir nú að þetta er Elvidus. Elvidus reiðir upp mækinn.
Og höggur til Alanus. En hann veik sér undan og höggur sínu sverði utan á lær
Elvidus svo undan tók fótinn við söðlinum og hleypur sverðið inn í búkinn á
úlfaldanum. Elvidus hleypur af baki einfættur en úlfaldinn fellur. Hann grípur
Alanus og tekur að sér svo fast að Alanus þykir við því búið að hann muni brenna
og brotna í sér hvert bein. Brýst hann þá um sterkliga og lauk svo að þeir féllu
báðir til jarðar. Þá varð Alanus laus. Hleypur hann þá á fætur, tekur sitt sverð
og höggur ofan á hann miðjan og skipti honum sundur í miðju. Hann settist þá
niður og lætur svala sér og sér hvergi Lukíus. Stendur hann þá upp og gengur á
hól einn og sér að hann glímir við eina gyltu. Hleypur hann þangað og reiðir upp
sitt sverð og höggur á hennar hrygg og fauk dust á móti. En ekki beit á. Fleygir
hann þá sverðinu en grípur fótinn tveim höndum og snarar af öllu afli og kippir
svo snart að hann reif frá fótinn allt upp við búkinn. En Lukíus fellur ofan á
hana og grípur í kjaftinn annarri hendi en annarri neðan undir kjálkana og
snarar sem hann getur svo úr gengur höfuð háls liðnum. Lukíus sér nú að þetta er
kona Elvidus, Glebula, og þóttist nú fögrum sigri hrósa eiga. Standa þeir þá
upp. Alanus mælti" vel hefir okkur tekist lagsmaður og förum nú heim og segjum
þessi tíðindi". Þeir gera svo. Það var í lýsing. Fóru þeir nú til skemmu þeirrar
er kóngur svaf í. Þeir klappa á dyrum. Gengu lokusveinar til hurðarinnar og luku
upp. Þeir gengu inn. Kóngur frétti hvað þar var. Þeir sögðu til sín. Þarf eigi
sögu um það að lengja að þeir segja kóngi allt svo sem farið hafði. Kóngur
mælti" mikið frægðar verk hefir þú unnið hinn ágæti riddari í mínu ríki og skulu
allir mínir gripir í þínu valdi og allar mínar eignir". Segir Alanus kóngi þá
allt af sínum hag, hefjandi upp orð sín, og bað dóttur kóngs sér til handa.
Kóngur játaði því snart og segir að hans dóttur mundi það eigi í móti skapi.
Kóngur stóð upp og gekk til dóttur sinnar og segir henni sem gerst hafði og svo
að hún var játuð honum. Lét hún sér það vel líka. Var þar við brullaupi búist og
boðið öllum hinum vildustum mönnum til þessarar veislu. Var hún setin með
mikilli virðing og öllum sóma. Voru allir út leystir með sæmiligum gjöfum.
Settist Alanus nú um kyrrt með sinni drottningu. Lukíus fylgdi þaðan af Alanus
og var hans fóstbróðir. Síðan reið Alanus heim í sinn kastala að ákveðnum tíma.
Og hefir hann að sinni afunnið sína hreystiför. Og mun flestum þykja drengiliga
farið hafa. Og lýkur nú frá þessum iiii riddurum að segja fyrst að sinni. Ágætan
drengskap og frábæran frækleik af iiii riddurum sagðan kann vera að nokkrum þyki
ótruligt um þessi afrek þeirra segir meistarinn. En þá megið þér heyrt hafa sögð
þvílík eður stærri afrek svo sem af Karlo Magno eður Alexandro Magno. Eður þeim
köppum er drengiligast gengu fram með þeim í stórum mannháskum. Mun eg eigi gera
þetta segir meistarinn fyrir eina samt þeirra áhyggju ófróðra manna er allt ætla
logið er þeir sjá eigi sínum augum innsigli fyrir eður öðrum jarteignum bundið.
Mun hér hefjast hinn v atburður um Trannkival er hann skildi við sína félaga,
ríðandi svo marga daga um há fjöll og þröngva dali þar til einn dag kemur hann
fram þar er á aðra hlið er honum sjór en aðra svo þröngur skógur að honum
sýndist nú eigi að ríða farandi nú sína leið fram í milli skógarins og
sjóvarins. Þá heyrði hann gný ógurligan og brak mikið í skóginn svo jörðin skalf
en eikurnar lögðust niður að jörðu. Trankival stígur af hesti sínum og sér hvað
veldur þessum ógurliga gný. Fram af mörkinni flýgur einn dreki ógurligur
frýsandi eitri svo jörðin og skógurinn sortnaði. Hér með sér hann þá sýn er
honum þótti meira umráðs vert. Drekinn hafði sér í klóm dýrið varga. Mjög
grimmliga hafði hann sett klærnar í bógu dýrinu svo í beini stóð. Og vafði
lykkjunni um dýrið þar sem það var mjóst haldandi því á loft. En þótt drekinn
væri sterkur þá veitti honum þó um megn að fljúga með svo mikinn þunga. Dýrið
spyrnir í eikurnar svo þær ganga upp með rótum. Drekinn þrammaði seint og var
mjög móður. Trankival stendur nú milli tveggja eika í skugga viðarins. En
drekann bar fram hjá honum. Bregður hann sínu sverði og höggur á hrygg drekans
og skipti honum sundur í miðju svo sér féll hvor hluturinn. Leysandi það svo
undan líf háska en dýrið sjáandi sér líf gefið sýndi sig svo fylgja vilja honum
eftir því sem hann hafði fremst náttúru til. Lægjandi allan sinn grimmleik. Tók
hann þá við því góða dýri græðandi það forkunnar vel. Fylgdi dýrið honum síðan
svo lengi sem það lifði. Ríður hann nú þar til er kemur að kveldi. Þá kemur hann
fram í eitt rjóður mjög stórt. Hann sér að þar nær stendur fjall eitt. En í
rjóðrinu sér hann standa hól nokkurn. Á hólnum sat kona í myrkblárri úlpu. Hún
hafði undarliga iðn, gerði ýmist hún stóð upp eður settist niður grátandi
sárliga. Og er hún heyrir gný af hans reið og dýrsins þá stendur hún upp og
heilsar honum. En hann tók því blíðliga og spurði hana fyrir hverja sök hún grét
svo mjög. Hún segir sér nóga vorkunn til vera." því að héðan er nú farin ein
hræðiligur jötunn sá er burtu greip son minn. Hann býr í fjalli því er hér
stendur. En eg er einn alfkonna og er byggð mín í hól þessum". En er hann heyrir
þessa sögu, keyrir hann sinn hest sporum og ríður upp til fjallsins. Getur hann
þá að líta hvar jötunn fer. Trankival kallar hárri röddu og mælti" þú hið mesta
tröll og níðingur. Lát lausan þann unga mann er þú hefir hertekið. Snú heldur í
móti mér ef þú hefir drengskap til". En er þursinn heyrir það snýst hann á móti
og mælti" Engvan fann eg þér djarfara er þú þorir að halda stríði við mig. Þar
eg má í einu höggi slá þig og þinn hest svo að hvert bein skal brotna í þér".
Fleygir hann nú sveininum svo að honum lá við óvit, en takandi sína stöng með
öllu afli, og laust til Trankivals. En hann sá þá eigi annað vænna en stökkva af
baki við. Höggið kom í söðulinn þar sem hann hafði setið brjótandi hann en
hesturinn féll dauður niður. Hljóp þá stöngin í jörð niður til miðs, og laut
hann mjög eftir. Trankival brá sverðinu og hjó á háls úlfaldanum svo af tók
höfuðið. En risinn varð seinn á fætur. Hljóp Trankival þá að honum og hjó á
hálsinn svo af tók höfuðið. Og er risinn er dauður þá tók Trankival hinn unga
mann og færði móður sinni. Þakkaði hún honum sinn drengskap, og leiddi fram eitt
ess harðla vænt með söðli góðum og öllum gullbúnum tygjum og mælti" þetta ess
vil eg gefa þér og hefir marga kosti. Það fyrst að það er fljótt og sterkt og
svo fimt til víga og burtreiðar. Hvar sem þú mætir þínum óvinum mun það veita
þér góða liðsemd. Það hefir og þá náttúru, að sér á manni þegar þið finnist í
hverju geði hann er við þig og mun þeim þá eigi hlífa er þér eru ódyggir. Nú mun
eg gefa þér gjafir sem verðugt er. En ef það kann til að bera sem eigi er
ólíkligt að þú viljir vís verða einshvers hlutar þess er eigi kunna allir að
segja þér þá vitja til mín og mun eg segja þér hvað er þig forvitnar. Nú muntu
ríða fram með fjöllunum til þess er þú kemur í ríki það er Medía heitir. Fyrir
því ræður kóngur sá er Vidfraktus heitir. Hann er vegligur höfðingi og vel
kvongaður. Hann á eina dóttur er Pruna heitir hún er kvenna vænst og best mennt
í því landi. Þar er nú kominn einn riddari er Lutrektor heitir. Hann er
allmikill kappi og burtreiðar maður svo mikill að engi situr í söðli fyrir
honum. Fjölkunnigur og að fæstu vel fallinn. Þessi riddari er sendur af þeim
kóngi er heitir Tírus. Hann ræður fyrir Líbía. Hann er til þess kominn þangað að
fanga kóngs dóttur með brögðum og færa hana Tírus kóngi. En ef hann fær það eigi
afrekað, ætlar kóngur að koma sjálfur með her sinn og bjóða kóngi orrustu ef
honum er synjað. En með því að kóngur veit eigi fyrirætlan þessa manns, þá hefir
kóngur tekið þenna mann í mikla sæmd og hyggur að halda hann til landvarnar og
ef þú kemur í þetta land þá mun það auka þína sæmd, ef þú vinnur hann yfir".
Skildu þau nú tal sitt og bað hvort vel fyrir öðru. Fór Trankival nú sína leið.
Er eigi sagt frá hans náttstöðum fyrr en hann kemur í ríki Vidfraktus kóngs
sjáandi þar virðuliga staði og borg fríða. Í annan stað leit hann á einn
kastala. Voru þar í milli iii mílur. Nú sér hann ríða af borginni xi menn og
voru þar í þeim flokki virðuligir menn. Þeir höfðu fátt klæða en ekki vopna en
þó forstóð hann að þeir mundi höfðingjar fyrir þeim mönnum. En er þeir mættust
þá kveðjast þeir sæmiliga og fréttast tíðinda. Trankival segir sitt nafn og
spurði þá að heiti. Eður hverjir tignar menn þeir væri. Annar þeirra svarar
blíðliga" við erum bræður ii synir greifa þess er Annfílas heitir. Hann ræður
kastala þeim er vér ætlum nú til að ríða. Heiti eg Einnalek en bróðir minn
Ereftus. Við höfum verið um hríð með Vidfrakto kóngi í mestri virðingu, þar til
er hér kom í land einn ókunnur riddari sá er Lutrektor heitir. Hann hefir mörgum
mikla forsmán gert, og unnið þá yfir með sínum riddaraskap og hyggjum vér því
meir valda fjölkynngi hans en frægð. Nú í dag misstum við bræður báðir okkur
vopn og hesta. En eftir þessa svívirðing vildum við ekki lengur með kóngi vera
og ætlum nú heim að ríða í okkarn kastala. Vil eg nú biðja yður enn góði riddari
að þú fylgir okkur heim í kastala og sitjir þar svo lengi sem þér líkar".
Trankival tók því blíðliga og ríða nú allir samt heim í kastalann. Fagnar
greifinn sonum sínum og hinum ókunna riddara og leiddi þá til hásætis. Segja
þeir föður sínum háskaför þessa. Þótti honum þeim lítt hafa upp tekist. Líður nú
af nóttin. Að morni komanda spurði Trankival ef þeir vildi ríða með sér til
borginnar. Lést hann fús að freista síns riddaraskapar við þenna kappa. Þeir
kváðust gjarna vilja fylgja honum og segja það mikið afrek að vinna hann yfir og
stíga nú á hesta sína. Ríða til borginnar. Og er borgarmenn kenndu ferð þeirra
bræðra segja þeir Lutrektor að einn ókunnur maður fer með þeim. Og er hann
heyrir það tekur hann sitt ess og ríður út af borginni til móts við þá. Kóngur
og hans dóttir gengur upp í turn borginar að sjá atreið þeirra. Lýstur nú hvor
sitt ess sporum og leggja fram burtstengurnar af öllu afli og stukku í tvo hluti
en essin rennast hjá. Þrífur Trankival til hans og rykkir honum úr söðlinum svo
hann kom flatt á jörð. En það hið góða ess er Trankival reið hljóp ofan á hann
með framfótum svo inn gengu bringspalirnar. Fékk hann þá bana. Fögnuðu þeir
bræður því og margir aðrir göfgir menn er að höfðu borið lægra hlut fyrir honum.
Við það reiddist Vidfraktus kóngur og þótti riddarinn unninn með prettum og fékk
c riddara vel vopnaða að taka þenna mann af lífi er drepið hafði Lutrektor. Fóru
þeir þá út af borginni til móts við Trankival. En er þeir bræður sáu flokkinn
kóngs manna buðu þeir Trankival sína þjónustu. En hann lést það þekkjast mundu.
Snúast þeir við drengiliga og verjast með mikilli hreysti. Trankival brá nú
sverðinu og tók annarri hendi spjótið. Hjó hann og lagði á báðar hendur. Og var
jafnvígur báðum höndum. Og það góða ess er Trankival reið sýndi mikla liðsemd
því það sparði hvorki bíta né berja. Féll þá margt manna á lítilli stundu en það
dýr er Trankival fylgdi sýndi grimmleik mikinn drepandi bæði menn og hesta. Sér
kóngur nú för sinna manna. Lét hann þar áttatigi góðra drengja en xl flýðu í
borgina. Trankival ríður eftir þeim með sitt föruneyti inn um port hallarinnar
og kallar hárri röddu og mælti" er kóngur svo nær hann heyri orð mín". Kóngur
kvað svo vera og spyr hann að nafni. Trankival segir til sín. Kóngur frétti ef
hann vildi svo bæta honum mannskaða að ganga í hans stað og taka slíka virðing
og veislur sem Lutrektor hafði. " sýnist oss þú vel fallinn til landvarnar að
styrkja vort ríki". Trankival tók því blíðliga og lést það þekkjast mundu. Og
reyna svo til staðins þvílíkan sóma er kóngur vildi honum veita. Stigu þeir nú
af hestum sínum, og gengu allir samt til hallar með kóngi, skipandi Trankival ið
næsta sér takandi þá bræður í slíka virðing sem þeir höfðu áður haft sitjandi
þar nú í góðu yfirlæti og komu sér í kærleika við kóng. Var Trankival jafnan í
skemmu kóngs dóttur og fóru allar ræður vingjarnliga með þeim. Það var nú til
tíðinda að vestan yfir haf af Líbía kom einn kóngur er Tírus hét þess erindis að
fa Prunam kóngs dóttur sér til unnustu, ætlandi að eyða allt Medíam með
herskildi og hefna síns riddara er Trankival hafði af lífi tekið. Hann hafði c
skipa og marga blámenn og berserki. Einn af þeim hét Atremon. Hann var líkari
tröllum en mönnum bæði sakir afls og vaxtar, og mjög fjölkunnigur. Hafði Tírus
kóngur á honum mest traust allra sinna manna. Þessi risi hafði úlfalda til
reiðar. En sem Vidfraktus kóngur spyr þessi tíðindi lætur hann fara örvarboð um
allt sitt ríki og safnar liði sem skjótast. Nú sakir þess að kóngur var ástsæll
af sínum mönnum voru allir fúsir honum að fylgja. Kom þar innan lítils tíma
fjölmenni allmikið. Reið kóngur nú af borginni með allan sinn her ii mílur að
skógi einum. Setjandi sín tjöld á fögrum velli. Spurði kóngur að Tírus var
skammt frá þeim með sína menn. Lét Vidfraktus kóngur fylkja liði sínu og setja
upp merki sitt og talaði fyrir liði sínu margt og snjallt og segir svo að hann
skyldi fyrri deyja með drengskap, en flýja undan þeirra fundi, hversu sem upp
tækist, leggjandi þar ríkt við hver sem að því yrði kunnur að því brygði af og
legði á flótta skyldi fyr gert hafa fé og friði. Gerðu nú allir góðan róm að
máli kóngs. Trankival var í brjósti fylkingarinnar, standandi á sínu góða essi
er alfkonan gaf honum. Til annarrar handar honum var hans ið grimma dýr er
hræðiligt má sýnast hans óvininum. Er nú eigi langt að bíða áður fram koma
fylkingar Tíri kóngs. Það voru blámenn og berserkir og illþýði. Ljósta þá
hvorirtveggi herópi upp. Gekk þá lengi skothríð. Féll margt af hvorumtveggjum en
fjöldi sárir. Sló þá saman fylkingum og var hinn snarpasta orrusta. Fyrir merki
Tírí var mikil sveit blámanna. Þeir gengu hart fram svo allt hrökk fyrir þeim.
Nú sér Trankival það. Hann reið fram drengiliga og hjó til beggja handa. En þeir
Einalek og Ereftus fylgdu honum vel. Trankival hljóp þá af baki viljandi svo
létta sínu góða essi. Sparði það hvorki að bíta né berja og drap margan mann en
frá leoninu er það að segja að það drap undir sig menn og hesta. Var og engi svo
góður riddari eður mikill berserkur að við því stæði þar til sem hinn sterki
Atremon kom í móti því. Hann leggur sínu spjóti til dýrsins af miklu afli en það
sló við halanum svo að spjótið hraut úr hendi honum. Þá hljóp hann af baki
úlfaldanum. En dýrið sló úlfaldann undir sig og drap hann. Dýrið reis upp á
eftri fætur og setti klærnar í augu berserkinum svo að stóð á kafi. Tók hann þá
að hamast, spennti báðum höndum um hrygg dýrsins. Urðu þá harðar sviptingar.
Lauk svo þeirra viðskiptum að sundur gekk hryggur dýrsins, en hann féll á bak
aftur fyrir þeim mikla þunga, og lá bæði hann dauður og dýrið. En eftir dauða
Atremons urðu blámenn hræddir, og bognuðu fylkingar Tíri kóngs. Sótti Trankival
þá hart og lagði merkismann kóngs í gegnum. Reiddist Tírus því mjög og laust
sitt ess sporum, reið að Trankival og lagði hvor í annars skjöld með miklu afli.
Þessi atreið var svo hörð að burtstengurnar gengu í sundur. Brá þá hvor sínu
sverði. Kóngur hjó til Trankivals en essið brá sér undan. Kóngur hjó á mis og
kom blóðrefillinn í jörðina og laut kóngur eftir högginu. Í því bili hjó
Trankival báðum höndum á hrygg Tíri kóngs, svo að sundur tók búkinn, söðulinn og
hestinn svo í jörðu nam staðar. En eftir það mikla högg flýðu blámenn og allur
sá her er þangað hafði fylkt Tíro kóngi. En þeir Trankival og Vidfraktus ráku
flóttann allt til skipa, og tóku þar mörg skip og ógrynni fjár. Lét kóngur
skipta herfangi með sínum mönnum. Bað hann Trankival það af fénu hafa sem hann
vildi. Segist honum eiga sigurinn að launa. Urðu allir á það sáttir. En
Trankival vildi eigi fé hafa. Settist kóngur nú um kyrrt. En litlu síðar hafði
Trankival uppi orð sín og bað kóngs dóttur sér til handa. Tók kóngur því máli
vel. Fýstu og allir menn ráðsins. Gifti Vidfraktus kóngur Trankival Prunnam
dóttur sína. Vildi Trankival eigi fyrr gera brullaup sitt en við væri allir hans
félagar. Sátu þeir þar nú um kyrrt. Sem xii mánuðir voru liðnir reið hann heim í
sinn kastala með miklu fjölmenni. Lýkur þar frá honum að segja að sinni. Þar
hefst hinn vi atburður er Aprival skilst seinast við Ektor. En er þeir voru ii
saman í rjóðrinu þá hugsaði Ektor og vissi að meistarar höfðu sagt að austur
væri höfðingi allra megin ætta. Því vildi hann í álfu þá stefna að leita sér
frægðar. Nú forstóð Aprival að svo sem norðrið þjónar austrinu var hann og svo
Ektor á hendur fólginn stefandi í þá meginnætt og skildust með miklum kærleik.
Aprival reið nú um þröngvar götur og þykkva skóga og kom fram í eitt hérað og sá
þar eina borg sterka og var þá dagur liðinn. Reið hann þá til þorps eins og tók
sér náttstað. Réð þar fyrir burgeis einn og bað hann þar vel kominn. En Aprival
spurði fróðliga hver þar átti að ráða því héraði eður hvað þar bæri nýtt til
frétta. Bóndi segir honum blíðliga að þar fyrir réð einn hertugi er Egeas hét"
og er þar nú tíðinda efni". Aprival spurði hvernin því væri háttað. Bóndi segir
honum að þar var við land kominn mikill her" og ræður því liði kóngur sá er
Arkilaus heitir. Hann hefir mestan hluta Blálands. Berst hann það fyrir að vinna
ríki þetta, því að hann þykist hertuganum eiga að gjalda hefndir. Er nú ákveðin
orrustu stefna innan iii natta. Dregur hertuginn nú her saman og ætlar að verja
sitt ríki. Muntu af honum stór gjafir fá ef þú gengur þar á mála og freista þíns
riddaraskapar, því að hertuginn er mildur af fé og hið mesta göfugmenni". Varð
Aprival nú glaður við þessi tíðindi er honum var kostur að freista síns
riddaraskapar. Dvaldist hann þar um nóttina. En um morguninn reið hann til
hertugans. En er borgarmenn sjá svo ágætan mann fögnuðu þeir honum vel. En þegar
hertuginn vissi hvað manna hann var leiddi hann hann til hásætis með mikilli
virðing og bað hann þar að vera og veita honum lið. Aprival játaði því. Og leið
nú þar til orrustu stefnan kom. Þá reið hertuginn út af borginni með miklum her
og mikið riddaralið og vel vopnað. Var Aprival fremstur í þeim flokki. Nú býr
hertuginn her sinn og voru með honum margir blámenn jörðu svartari og grenjuðu
sem vargar. Fyrir þeim flokki var sá berserkur er Baldúlfur hét. En hann var
allra þeirra ljótastur mestur og sterkastur. En járn bíta hann ei, nema þau sem
voru vönduð, og dvergar gerðu með svo máttugum atkvæðum að ekki mátti við
standa. Hann hafði einna stóra klumbu af járni gerva. Var hún trölla færi fyrir
þunga sakir. Hann var fremstur í hernum undir merkjum Arkilaus. Ljósta þá
hverirtveggju herópi og tekst hin snarpasta orrusta og fellur margt manna af
hvorum tveggjum. Riddarar hertugans ríða nú hart fram með miklum drengskap. Þó
bar Aprival langt af þeim bæði fyrir afl og vopnfimi. Hann hjó blámenn og lagði
á báðar hendur. En er þetta sér hinn sterki Baldúlfur ærðist hann fram í móti
honum og laust til hans með klumbunni en Aprival stökk úr söðlinum. Höggið kom
þar er Aprival hafði setið og braut söðulinn og hrygginn í hestinum svo hann
fellur dauður. Aprival hjó á háls honum svo af fauk höfuðið. Síðan sótti hann
hart fram að merkinu og hjó til merkismannsins í hjálminn, og klauf hann höfuðið
búkinn og brynjuna niður í gegnum. En er þetta sér kóngurinn vildi hann eigi
öðrum til hlíta en sér að hefna þessa mannskaða er hann hafði fengið. Veður hann
nú fram að honum og höggur til Aprivals í skjöldinn og klauf niður í gegnum.
Aprival hjó til kóngs á öxlina og renndi sverðið inn í búkinn allt að nafla.
Varð það hans bani. En er blámenn sjá þessi tíðindi lögðu þeir á flótta allir.
Eltu þeir þá flóttann allt til skipa og drápu nú hvern er þeir náðu. Hljóp nú á
sitt skip hver og létu undan landi sem skjótast. Var þeim það í hug að koma þar
aldri síðan. Hertuginn sneri þá heim til borgar með sínu liði. Þótti honum sem
var að Aprival hefði unnið þenna sigur. Tóku þeir mikið herfang í gulli og
silfri og gersimum bjóðandi Aprival þar af að þiggja það er hann vildi og þar að
dveljast um hríð. Aprival lést það þekkjast mundu. Það var einn dag að þeir
Aprival og hertuginn sátu báðir saman. Bað Aprival hertugan segja sér hvert hann
skyldi fara að freista síns riddaraskapar svo að hann mætti fram bera nokkur
ævintýr þá hann finnur sína félaga. Hertuginn svarar" mætta eg segja þér frá
tíðindum og þeim riddurum er mestir afreks menn eru kallaðir í þessum þriðjungi
heims og mun eg eigi fýsa þig að fara þangað án fullum styrk svo að eigi eigir
þú sæmd þína undir þeirra ofdrambi". Aprival kveðst vilja vita hverjir þeir
væri, er hann sagði svo mikið af ágæti þeirra. " Það er upphaf þessa máls" segir
hertuginn" að fyrir ríki því er Mesopotanea heitir ræður kóngur sá er Troilis
heitir og er kominn af ætt Príami kóngs. Hann er allra manna fríðastur sínum,
sterkur að afli íþróttamaður mikill og mestur höfðingi í þessi álfu heims. Þjóna
honum margir kóngar þeir er hann hefir yfir unnið með sínum drengskap. Þessi
kóngur er ágæta vel kvongaður og á ii börn með sinni drottningu. Eru þau bæði
umfram flesta menn að atgervi og allri kurteisi. Hans son heitir Eneas en Trobil
dóttir. Hún er allra kvenna vænst. Hafa meistarar því til jafnað um hennar
fegurð sem saman væri blandinn þau ii grös er annað heitir lilja en annat rósa.
Er hún svo sköpuð að öllu sem hver maður mundi helst kjósa. Þessi jungfrú er
skemma gjör ein virðulig svo að vér höfum eigi spurn af öðru herbergi slíku
sakir hagleiks og kostnaðar því að þar er hvorki til sparað gull né gimsteinar.
Henni þjóna kónga dætur og jarla þær sem best eru menntar í því landi. Er svo
sagt af henni að engi bæri svo mikinn harm að eigi létti öllu angri er lítur
þessa mey. Hefir hún og allar höfuðlistir lært þær kvenmann má prýða. En af
kóngs syni er það að segja að hann er vænn að líta stórmannligur og íþrótta
maður mikill og svo góður riddari að engi hefir sá enn til komið að í söðli hafi
setið fyrir honum. Er hann og svo fimur við skylmingar að jafnan sýnast þrjú
sverð á lofti er hann vegur með einu. Er hann og að öllum íþróttum velbúinn og
þykir honum fátt til jafns við sig koma. Hefir hann og valið sér til fylgdar vi
ágæta menn þá að allir eru hinu mestu kappar. Sá er mestur er Belíus heitir af
þeim og gengur kóngs syni næst um allar íþróttir. Hann er son Nisti jarls af
Aríkúsía. Annar heitir Julíanus iii Maximíanus, iiii Romaldus, v Alvernus, vi
Malkus. Hafa þeir menn svo mikið yfirlát á sér að þeir vita nú engva sína
jafningja". Þá segir Apríval" svo mikið hefir þú sagt mér af þessum mönnum að
mér er því forvitni á að sjá þeirra kurteisi svo eg mega nokkuð segja þar af
mínum félögum". Vill hann nú þegar í stað búa sína ferð. Hertuginn lét nú fram
leiða það besta ess er þar var í hans ríki fylgdi þar með reiðskapur gulli
búinn. Nú vill Apríval láta gera sér kufl með steingrátt klæði, og þar með
grímu. Með sama klæði lét hann búa sinn hest svo hann sýndist grár að lið og með
sama klæði huldi hann sitt söðulreiði. Skildust þeir hertuginn með vináttu.
Ríður hann nú leið sína um fjöll og skóga, hættandi eigi fyrr en hann kom fram í
ríkið Troilis kóngs sjáandi einna stóra borg merkiliga. Hennar turnar voru gulli
búnir. Hann hugði að hún mundi verða trautt unnin með manna höndum. Ríður hann
um kveldið að þorpi einu. Þar ræður fyrir einn bóndi auðigur að fé. Bauð hann
honum í sín herbergi og spurði hann að heiti eður hvaðan hann væri kynjaður.
Apríval duldist og sagðist heita Valentínus og sagðist lengi í kaupferðum hafa
verið, ættaður af Tyrklandi og lést nú misst hafa fjárhlutar síns. Sagðist hann
það helst hafa í ráði að fara til höfðingja og reyna hverjir honum þætti
göfgastir. Bóndi svarar" skammt áttu nú til þeirra er göfgastir eru í þessum
fjórðungi. Hefir þú nú í þann tíma komið er kóngur ætlar að halda hóf eitt
virðuligt og hefir boðið til öllum stórmönnum innanlands og skal þar enginn
óboðinn koma. Mun þar mega afla fjár mikils ef þú lofar kóngs son og kumpána
hans og hvergi muntu séð hafa slíka heimsins gleði og sóma sakir herbergja og
hófmanna". Apríval dvaldist þar um nóttina og kom þar niður orðræða þeirra sem
var Trobil kóngs dóttir en um morguninn gaf Aprival bónda fé mikið og sagði
honum í trúnaði hvað mana hann var. Og lést nú fús að fara í borgina og sjá
atferð þeirra. Fékk hann nú bónda vopn sín og ess. En síðan gekk hann til
borgarinnar og kom í það mund til hallar er kóngur gekk til borða með sinni
fylgd. Var nú það hið fríða herbergi skipað af ágætu mannvali. Þótti honum eigi
ofsögum mega segja frá prýði hallarinnar. Var í hennar hvolf settir steinar þeir
er höllina tóku að lýsa nátt sem dag. Settist kóngur í hásæti er allt var búið
með gull og gimsteinna og hans son til hægri handar. En útí frá hans félags
menn. Þóttist Apríval engvan mann séð hafa kurteisara utan Ektor sinn félaga.
Var Apríval leiddur til sætis utarliga því hann var óvirðuliga búinn. Skorti þar
eigi fagran borðbúnað og hinn dýrasta drykk. Voru menn nú glaðir. Þá gekk
skutillsveinn að Apríval og mælti" hefir þú víða farið um austurlönd". En hinn
ókunni maður Apríval kveðst farið hafa mjög um allan þenna þriðjung heims.
Skutulsveinn mælti" hefir þú nokkuð þar komið er meira hóf sé haldið en hér".
Apríval segir" mjög ertu ófroður enn ungi maður og lítið veistu af prýði
heimsins er þú ætlar eitt svo ágætt að eigi sé annað þvílíkt". Skutulsveinninn
gekk þá til kóngs og sagði honum þeirra viðtal og að hinn ókunni maður þykist
yfir miklu eiga að búa. Kóngur hefir svo sitt mál" Hver er sá hér innan
herbergis er séð þykist hafa meira hóf haldið" eður hvert hann skyldi sér
frægðar leita. Þá svarar hver fyrir sig að engvir mundu jafn margir svo góðir
riddarar í austurlöndum með einum höfðingja og þó leitað væri um heim allan.
Varð nú af þessu hljómur mikill. En er hljóð fékkst þá hóf Apríval sitt mál og
mælti" Meir er þessu fólki er hér er saman komið gefinn vænleikur og skart en
fræði. Má það á slíku sjá að þeir hafa óvíða farið eður frétt til ágætra manna,
að þér hyggið þessa eina fengið hafa sóma heimsins þótt hér sé menn kurteisir og
velbúnir". Þá hóf hinn sami hirðmaður sína ræðu og mælti" þess vænti eg að þú
reynist þó því óvitrari sem þú talar þar fleira um því að þú munt engvan nefna
kunna að til líka sé við þenna riddara. Og væri það makligt að þú værir settur í
myrkva stofu nema þú fengir fulla grein fyrir þínum orðum svo vitrum mönnum
sýnist það vera sannligt og færðir svo þitt mál til betranar". Apríval segir"
þess er fyrr að leita að frétta mig fyrst með blíðum orðum, þess er þú vilt vís
verða heldur en heita mér harðindum. Því að fleira þarf við en stóryrði ein. Ef
eg skal hræddur vera". En er Troilis heyrði orð þeirra bað hann hinn ókunna mann
kalla til sín. En er Valentinus kom fyrir kóng kvaddi hann kóng og þá feðga
hæverskliga. Sýndist þeim þessi maður sterkligur þótt búningur hans væri
óvirðuligur. Kóngur spyr hann að nafni og ætt og segjast þeir sjá að hann hefði
fyrr verið með tignum mönnum. Hann segist Valentínus heita. Kóngur spyr hvar
hann hefði þá menn séð er honum þætti fremri en þeir er þar voru saman komnir.
Apríval segir þar mikið í milli hvort margir sé fremri" eður finnast aðrir yðrir
jafningjar því að meistarinn segir að dætur heimskunnar dul og rangvirðing leika
að þeim mönnum er svo treysta sína ágæti að þeir hyggja engvan sér fremra. Þér
munuð heyrt hafa getið Karnokí kóngs er nú er einvalds kóngur yfir öllu
Tyrklandi og honum þjóna xii kóngar. Hefir þó hver um sig mikið ríki. Hann á
virðuligan son við sinni drottningu hver er fengið hefir þann sóma sem enginn
annar kynsmanna Príamí kóngs að hinn sterki Ektor er fremstur hefir verið allra
manna um sína lífs daga vildi gefa honum sitt nafn. Hann er svo maður sýnum að
eg hefi engvan vænna séð. Mun hann treysta sínu afli því eg hygg honum aldri
orku vant verða við neinn mennskan mann. Hann hefir allar vii höfuðlistir í
gegnum komið. Kann eg það af hans framverkum fyrst að segja að hann vann á einum
degi yfir vii riddara í burtreið og fremstir eru í öllu Tyrklandi. Eru þeir nú
allir í hans þjónustu. Er mitt hugboð að engvan þeirra vanti afl né riddaraskap
við þá menn er hér hafa mest yfirlæti á sér. Kann eg ei meira af að segja að
sinni". Kóngs son hlýðir vel ræðu hans og brá mjög lit, því að hann var mjög
reiður. En er stund leið mælti hann við sína menn" hafið þér heyrt góðir drengir
svo mikið sagt af einum manni. Væri þessi skjalari vítis verður ef þessi orð
rjúfast. Sver eg það við trú mína að eg skal hitta þenna kóngs son og reyna svo
þeirra riddaraskap. Mun það auka vora sæmd ef vér vinnum þá yfir". Urðu nú hans
menn glaðir og létust þess fúsir. Apríval mælti" Hér mun sannast hinn forni orðs
kviður. Að sá sem sig hefir hærra en hófi gegnir mun lágt niður leggjast. Megið
þér þar á líta hver afturferð yður mun í verða ef þér verðið yfir unnir allir.
Væri þá betra heima setið en sækja svo mikla skömm í annarra kónga ríki. En til
þess að eg megi með miklum jarteignum sanna mitt mál þá má eg gera til raun
hversu nær þér munuð standa lags mönnum Ektors og sýna yður innan iii nátta einn
riddara þó hann standi fjarri köppum Ektors eður öðrum köppum. Kann vera að hann
orki svo miklu að þér kallið mig þá eigi lygi mann". Kóngs son jár því og
gerðist hann þá nokkuð kátari en áður. Lögðu þeir niður ræðu sína og settust til
drykkju, og var þá hóf mikið. Og er á leið dag gekk Apríval út af borginni til
þorps þess er áður er frá sagt og segir bónda viðræðu þeirra og hverju hann
hefir heitið þeim. Dvaldi hann þar um nóttina. En um morguninn snemma lætur hann
búa sér ess og vopnaðist búandi sig sem hermanligast. Fylgdi bóndi honum í veg
og bað hann vel fara. Skildu þeir að svo mæltu. Reið Aprival heim að borginni.
Þenna dag lét kóngur snemma búna sína riddara og setti menn í vígskörð ef sá
maður kæmi er Valentínus hefði þangað játað þó að þeim þætti ólíkligt að þess
mundi nokkur dirfast að reyna við þá. Nú sjá varðmenn ferð Aprívals og fannst
þeim mikið um hans kurteisi. Segja nú kóngs syni tilkomu riddarans. Skammt frá
borginni var einn völlur fagur er þeir skyldu að ríðast. Kóngsson gengur í turna
borgarinnar að sjá hvað til tíðinda gerist. En er þeir sjá hinn ókunna riddara
mælti kóngs son við Malkum og bað hann freista síns riddaraskapar. Hann gerir
svo lýstur sinn hest sporum og ríður úr borginni í mót Apríval og var þeirra
atreið hinn harðasta og er þeir mættust slær Apríval skildi við stönginni Malkus
svo hún stökk í sundur. En Apríval lagði spjóti sínu í hans skjöld og brá honum
á loft og fleygir honum langt á völlinn frá sér. Voru þá úti þeirra viðskipti.
Fór hann með þeirri hrakning í borgina. Nú sér Alvernus herfarar síns félaga og
stökkur á bak sínu essi og ríður fram mót Apríval og lagði hvor til annars. Komu
stengurnar í skjölduna. Var eigi langt að bíða áður en Alvernus féll af sínum
hesti. Fékk hann slíka smán sem hinn fyrri og fer við það heim til sinna félaga.
Kóngs son kallar á Romaldum biðjandi hann út ríða og hefna sinna kumpána. Gerði
hann og svo. Ríður nú hvatliga mót Apríval. Riðust þeir sterkliga að því að
þessi bar langt af hinum. Nú festu þeir stengurnar í skjöldunum, og gekk sundur
spjót Romaldus en Apríval lagði í skjöldinn og hóf hann burt úr söðlinum og fékk
því meira fall sem hann var stærri og lá honum við beinbroti og með þessi
forsmán fór hann til sinna lagsmanna. Kóngs son var nú æfar reiður og kvað
þessarar sneypu skyldu hefna. Og bað Júlíanum freista síns riddaraskapar og láta
eigi hinn ókunna mann lengur eiga að hlakka yfir þeirra óförum. Var sjá nú búinn
til útreiðar. Apríval fer nú móti honum þegar hann kemur af borginni. Var sjá
atreið drengiligust. Skjöldur Aprívals var svo harður að varla festi járn á.
Apríval lagði í söðulbogann svo hart að reiðingurinn brast en essið viknaði. Fór
Júlíanus aftur af hestinum og kom niður standandi og fór með það aftur í
borgina. En er þetta sér hin sterki Maximíanus ríður hann út. Hann hafði sterka
stöng og svo harðan skjöld að varla festi járn á. Gerðist ess það er Apríval
reið náliga sprengt af mæði. En þó reið hann að Maximíanus og lögðust svo hart í
skjölduna að brustu senn spjótin. Slepptu þeir brotunum og renndust essin hjá.
Þreif Apríval báðum höndum í hjálminn með svo miklu afli að Maximíanus gekk
þegar af hestinum og kom niður að höfðinu svo að hjálmurinn sökk niður í völlinn
allt að herðunum. Hlífði það að höfuðið gekk ekki úr hálsliðnum að hjálmböndin
brustu í sundur. Lofuðu allir hreysti þessa manns við svo mikið ofurefli sem var
að eiga nema kóngs son og hans faðir voru svo reiðir að þeir geymdu eigi
samviskunnar. Belíus þrífur nú sína stöng er svo var sterk að fyrir engu
mannligu afli mátti ganga. En Troilis kóngur lét fá Apríval aðra jafn góða.
Ríður nú Beljus fram á völlinn, svo að essið Aprívals náði ekki að hvílast.
Mátti þar sjá kapsamliga atreið. Lagði hvor til annars með svo miklu afli að
stengurnar bognuðu. En essin viknuðu þolandi eigi þeirra mikla afl. Ess Aprívals
féll flatt til jarðar fyrir sakir mikillar mæði. En Apríval var svo fimur að
hann kom standandi niður. Stökk þá Beljus af baki og brá hvor sínu sverði.
Beljus hafði svo traustar hlífar að varla fengust þau vopn að þeim grandaði.
Sverð hans var dverga smíði með þeim atkvæðum gert að engi hlíf mátti við
standa. Berjast þeir nú ákafliga. Veitti hvor öðrum stór högg. Þeir klufu
skjölduna en hjuggu hjálmana, svo að gimsteinarnir hrutu um völluna. Apríval
hafði nokkuð eftir skjaldarins. Kom Beljus hvorki höggi né sári, en greiddi
Beljus bæði mörg högg og stór, svo sverðið þoldi eigi hans mikla afl og gekk í
sundur undir hjöltunum, því að brynjan Beljus dugði svo að ekki beit hans hold.
Fékk Apríval nú mörg sár og stór og með því að honum var heitt mjög mæddi hann
blóðrás. Hleypur hann þá að Belíus með svo miklu afli að hann hörfaði undan mjög
til falls og tókust fangbrögðum og glímdu með miklu kappi. Þóttist engi mega í
milli sjá hvorum betur mundi veita. En fyrir þá sök að Apríval var bæði móður og
sár, þá sótti manlig náttúra hann fallandi þó eigi fyrr en hann missti mál og
vit. Tók Belíus hann þá og flutti hann heim með sér. Gekk kóngur til fundar við
hann og spyr hann að nafni eður hvað manna hann væri og mælti" ósynju komtu hér
í vort land og ríki að svívirða svo góða drengi. Seg nafn þitt eður hvaðan af
löndum þú ert". Apríval segir" engu varðar þig það en þó yður væri forvitni á
því þá skal eg þar ekki af segja. Vil eg eigi virða mig svo lítils að biðja hér
griða. Gerið við mig sem yðar er drengskapur til". Kóngsson mælti reiðugliga"
mjór hefir þú öfundað vora frægð og sýnt við oss fullan fjandskap, en vilt eigi
virða mig svo mikils að segja það er þú ert spurður. Skal eg nú lægja dramb þitt
og setja þig í myrkvastofu og þú hafir þann dauðdaga sem hver mundi síst kjósa
að svelta til bana og leiða svo öðrum slíka dirfð að vilja hnekkja svo vorri
frægð". Apríval segir hreystiliga" eigi skulu það frændur vorir frétta að eg
biðji hér griða eður eg hræðumst heitan yðra. En þó að þú níðist á mér þá væntir
mig að mín muni drengiliga hefnt verða þá þessi tíðindi koma í vort fósturland.
Skuluð þér þessa aldri meir vísir verða". Síðan þagnaði Apríval en kóngs son lét
fjötra hann og kasta í myrkvastofu og var flettur klæðum öllum og færður í
strigakufl. Gengu þá kóngs menn til hallar og undu illa við sinn hag. Leið nú
svo þessi dagur að Apríval var í myrkvastofunni en er á leið að miðri nótt var
upp lokið myrkvastofunni. Gekk þar inn aldraður maður fríður sýnum og búinn
sæmiliga. Fylgdi honum svo virðulig jungfrú að fegurð og búnaði að engva hafði
hann séð slíka. Hún hafði í hendi sér stein þann er karbunklus heitir og lýsti
af honum um allt húsið. Gekk hún þá fyrir Apríval og kvaddi hann kurteisliga.
Hann tók vel kveðju hennar og spurði hver hún væri. Hún sagðist Trobil heita
dóttir Troilí kóngs" kom eg því til fundar við þig að oss er mikil forvitni á að
vita hvað manna þú ert svo mikið ágæti sem þú hefir unnið hér í landi. Muntu
virða mig svo mikils að segja mér nafn þitt. Og hver tignar maður þú ert". Þá
brosti Apríval og mælti" það vil eg fyrst vita hvern sóma þú vilt mér gera. Ef
þú vilt leysa mig úr þessum álögum mun eg segja slíkt er yður forvitnar". Kóngs
dóttir segir við þann mann er henni fylgdi" hvert ráð sér þú til góður drengur
að hjálpa þessum manni". En gamli maður segir" hvorki þetta né annað mun eg þér
móti gera". Gekk hann þá út og kom aftur skjótliga leiðandi eftir sér einn þræl
stórran að ekki var í milli um vöxt hans og Aprívals. Hét hann að gefa honum
frelsi ef hann settist í þeirra fangelsi til morguns og taka yfir sig
strigakuflinn. En þrællinn gein yfir þessa flugu. Leystu þau nú Apríval en
fjötruðu hinn í staðinn og bjuggu um fól þetta. Svo að sem síst mætti ný virki á
sjá. Tók kóngs dóttir gull af hendi sér og lagði undir tungu rætur þrælnum. En
steinn sá er þar var í bar þá náttúru að gullið var þegar fast er hún hafði af
höndinna. En hann hlaut að þegja megandi sig hvergi hræra og engva teikn gera þó
að líf hans lægi á. Skildu þau svo við hann, en leiddu Apríval með sér í þá
skemmu er kóngs dóttir átti. Var þar af út eitt herbergi er engvir höfðu
yfirgang nema kóngs dóttir og þessi maður er henni var kærastur er Albanus hét.
Hann var fóstri hennar. Bundu þau sár Aprívals gefandi honum vist og drykk.
Apríval segir henni þá allt hversu háttað var um hans hag og hans lags manna. Og
gerði allmikið af fegurð og prýði Ektors. Hún kveðst hafa heyrt hans getið" og
ef hann er svo ágætur höfðingi sem sagt er þá vil eg það hafa fyrir bjargráð við
þig að þú látir mig fá hans ást með þinni meðalgöngu og sú verði sætt með bróður
mínum og honum að hvortveggi fái heiður af". Apríval játaði því og segir Ektor
mikið mundu fyrir sín orð gera. Fékk hann nú héæga sæng og sofnaði með náðum þá
nótt. Um morguninn stóð kóngur upp og gekk til myrkvastofu og orkaði orða á
bandingjann hyggjandi hinn sami mundi vera. En sjá þagði sem steinn og veik
hvergi á sér. Tjáði þeim ekki við hann að eiga. Lét kóngur þá aftur stofuna.
Svalt þrællinn þar til bana og hugðust allir hinn ókunna mann drepið hafa. Situr
Enneas kóngs son nú um kyrrt. En Apríval var með kóngs dóttur á laun svo það
vissu eigi fleiri menn en fyrr var sagt. Mátti hann nú eigi koma til sinna
félaga að ákveðinni stundu og lýkur hér að sinni frá honum að segja. Hér hefur
upp hinn vii atburð af ferðum herra Ektors sem hann skildist við sína félaga,
stefnandi í þá ætt er austur er ríðanda til þess að hann kom fram af skógi í
frítt hérað og fjölbyggt. En hvorki sér hann borgir né kastala. Einn reisugan bæ
sér hann og átti þar að ráða einn burgeis. Sjá bær stendur undir skóginum.
Stendur burgeisinn úti í svölunum og horfir á þann er að ríður. Finnst honum
mikið um list hans og kurteisi og aldri fyrr hefir hann séð jafnlistugan mann.
Gengur nú í mót Ektor og fagnaði honum vel og bjóðandi honum í sín herbergi.
Ektor tók því vel. Gengu þeir til öndvegis. Skorti þar hvorki gott vín né góða
fæðu og dvaldist hann þar um nóttina. Um morguninn snemma er kóngs son var
klæddur bað hann bónda að vísa sér veg í þann stað er nokkuð mætti til frama
verða og segist til þess vera kominn af sínu fósturlandi að aukast mætti hans
frami. Bóndi svarar" vissa eg að þér væri annt að deyja þá er eigi langt héðan
staður sá er eg veit mestan mannháska nærri að koma. Þá er þrýtur þetta hérað
hefjast upp fjöll stór og standa svo nærri sjó er þar að ríða í milli einna
braut fagra. En við þá götu stendur einn kastali. Á fyrir honum að ráða einn
spillvirkir risi að vexti en tröll að mætti. Hann heitir Torkvatus og er það
sagt af hans þunga að engi hestur beri hann og varla úlfaldar. Hefir hann það
dýr tamið og sér til reiðar er hyrela heitir og er allra dýra grimmast, það er
menn hafa spurn af. Það stendur dagliga með söðli við port kastalans. Hafa þenna
veg aldri farið svo margir eður svo vopnaðir að hann hafi eigi drepið með
fulltingi dýrsins og tekið fé þeirra. Hefir það nú svo staðið um hríð að þangað
hefir engi dirfst að fara. Gjör nú svo vel þóttú sért gjarn á frægðina hætt eigi
lífi þínu í slíkan voða. Segi eg þér eigi fyrir því frá þessu trölli að eg vilji
þig feigan". Ektor þakkar honum þessa frásögn og reið síðan sína leið til þess
er hann kom til fjallsins og hitti gautu þá er honum var til vísað og nærri
miðjum degi sér hann kastala ríðandi nú seint í kastala og stilliliga. Hann
hrósaði mjög vopnum sínum svo sem lengst mátti sjá. Varðmenn kastala segja
Torqvato að svo tíguligur maður reið að kastala að engvan búning eður
fararskjóta segjast þeir slíkan séð hafa. Sögðu þeir mikið af hans vopnum og
dýrgripum. En er hann heyrir þetta stökkur hann á sitt dýr og fram í móti kóngs
syni. Hann hafði stöng svo langa og digra að varla var manna megn að þola hans
atreið. Nú sér Ektor ferð hans og bjó sig hvatliga armandi sinn skjöld og þreif
vinstri hendi spjótið, en reiðir til höggs sverðið. Riðust þeir nú að og lagði
spjótinu í skjöld Torqvatus og hjó í skjöld kóngs sonar. En hann hjó sundur
spjótskaftið í miðju en lagði spjótinu framan í brjóst dýrinu svo í gegnum stóð
hjartað. En dýrið reis upp örðugt. Lagði hann til svo hart að dýrið féll á bak
aftur en berserkurinn kom sér ekki úr söðlinnum og varð hann undir dýrinu. En
Ektor hljóp af baki og lagði hann með sverðinu í gegnum og lét hann svo líf
sitt. Varð eigi lengra þeirra viðskipti. Eftir þessi tíðindi reið Ektor sinn veg
eigandi þar eigi lengri dvöl. Gerði hann þetta hreystiverk meir til ágætis en
fjár. Er nú eigi sagt af hans ferðum fyrr en hann kemur fram í skóg einn í eitt
fagurt rjóður, stígandi af sínum hesti og reikandi þar um völlinn. Sá hann þá
hvar einn maður liggur. Hann var virðuliga búinn að klæðum og vopnum. Hann hafði
sterkan skjöld og dreginn á haukur með gull. Þar stóð og spjót hjá. Það var
gullrekið og þar með eitt merki og eitt ess með gylltum söðli. Þessi maður svaf
fast því að veðrið var heitt. Ektor vakti hann og mælti" þu hefir litla varygð á
þér. Er slíkt mikil fólska er þú sefur svo óvarliga". Maðurinn sprettur upp og
kvaddi síðan hvor annan. Frétti hvor annan að nafni og hvaðan hvar þeirra væri.
En sjá maður kvaðst engvan reikningskap honum gera. Ektor svarar" Allra helst að
þú þykist svo stórlatur og vilt leyna þínu nafni skaltu það vita að eg þoli eigi
slíkt hverjum þorpara eður krypplingi. Er þér meir gefinn vöxtur en vænleiki
eður hæverska og því byð eg þér burtreið og einvígi. Reynum svo hvor okkar hefir
vald yfir öðrum". Hinn kveðst þess albúinn. Stökk nú hvor á sinn hest og riðust
að drengiliga. Festi hvor sitt spjótt í annars skildi svo hart að stengurnar
bognuðu en hvorgi gekk úr söðlinum. Sleppti Ektor þá stönginni en þreif til hans
og kippti honum úr söðlinum. Hann var svo mjúkur að hann kom standandi niður.
Tók hann þá af sér hjálminn og hneigði honum hæverskliga svo mælandi" Eigi er
það viturligt að treysta svo sínu afli og íþróttum að hyggja sérengvan frægra.
Sé eg að hamingjan mun svo skipa að eg hafi hér fundið mér frægra mann. Vil eg
nú bjóða þér fylgd mína og félagskap því að eg forstend að þú ert tiginborinn
maður". Ektor tók því vel. Stígandi af sínum hesti sest hann niður og töluðust
margt við. Þóttist hann engvan fríðara séð hafa né röskligra. Sjá maður var
ungur að aldri en stór að vexti og manna best á sig kominn. " Nu vil eg yður
kunngera nafn mitt og ætt eður hversu háttað er um mína ferð. Og er það uphaf
minnar frásagnar að sá kóngur réð fyrir Egiptalandi er Tholomeus heitir. Hann
var ágætur höfðingi. Þjóna honum margir höfðingjar og tignir menn. Fékk hann sér
virðuliga drottningu og vel mannaða. Þeirra son er eg Jamunth að nafni. En er eg
var vii ára gamall sendi faðir minn mig til fósturs og læringjar jarli þeim er
Germanus heitir því að hann er mestur meistari á allar listir í því landi. Var
eg með honum lengi siðu nemandi og listir þær er hann kunni. En þrimur árum
síðar tók móðir mín sótt og andaðist. Var kónginum það mikill harmur og öllum
hans mönnum. Gengu að honum vinir og frændur, biðjandi hann kvongast í annað
sinn. Sögðu hann mundu skjótara hyggja af sínum harmi. Hann lét sér það vel í
geð falla og sendi göfga menn út í Numidíam að biðja dóttur Markelli kóngs er
Díana hét, og var það mál auðsótt. Flutti faðir hennar hana til Egiptalands og
drakk Tholomeus kóngur brullaup til hennar. Var hún væn kona og vel kunnandi þó
við höfum eigi gæfu saman borið. Voru þeirra ástir góðar og eiga einn son er
Alexandur hét. Hafði hún af sínu landi margt göfugra manna til þjónustu við sig.
Einn af þeim var riddari sá er Valbert hét, íþróttamaður mikill og fóstri
drottningar. Vissi hann öll leyndarráð með henni. Var eg með jarli til þess er
eg var xv vetra. Hitta eg aldri minn föður á þeim tíma. En fyrir ii manuðum bar
það til tíðinda að kóngur lét efla veislu mikla og bauð til mörgu stórmenni.
Sagða eg jarlinum að mér var fýst á að koma í hof þetta og hitta þar frændur
mína. En hann svarar því fáliga og kvað sér það heldur bjóða í skap að mér mundi
þessi för eigi til heiðurs og sagðist etla að drottning mundi meir halda ríkinu
undir son sinn heldur en mig. En eg vildi ráða. Fékk hann mér ess þetta og alla
herneskju. Bað hann mig vera vel stiltan og fara varliga þótt mér væri nokkur
raun ger svo að eg þyrfta eigi að missa mína sæmd fyrir mitt bráðræði. Skildu
við að svo mæltu. Reið eg einn saman til þess er eg kom í Alexandríam. Var þar
fjölmenni mikið og fögur veisla. Sté eg af mínu essi og batt eg það við port
eitt. En með því að eg hafði engan svein gekk eg með mínu alvæpni í höllina
fyrir borð föður míns. Setta eg af mér hjálminn og kvadda eg hann. Drottning sat
til annarrar handar honum. Valbert fóstri hennar stóð fyrir henni. Hún kallaði
hann til sín og töluðust þau lengi við hljótt. Kóngur tók minni kveðju vel og
bauð mér til sætis. En vinir og frændur fögnuðu mér blíðliga. Töluðu það margir
að þeim þætti mikils vert um mína kurteisi. Þá gekk fram Valbert og mælti" eigi
skil eg því þér lofið þenna mann. Er það nær og sannara að hann hefir engva
hæversku numið, kunnandi eigi svo mikinn hofsið að leggja niður sín vopn er hann
gengur fyrir tigna menn. Er ekki svo þýborið fól að eigi hafi vitsmuni til þess.
Er hann og verður að gista myrkvastofu. Rekið þér þenna fant út af höllinni og
flettið hann klæðum og vopnum og fjötrið síðan". Við þessi orð varð eg harðla
reiður hugsandi honum fulla umbun fyrir þessa vanvirðu. Brá eg þá sverðinu og
setta eg á háls honum svo af tók höfuðið. Fauk það á borðið fyrir kónginn.
Kallaði drottning þá á sína menn og bað mig höndum taka. Hlupu þá margir til og
vopnuðust. En frændur mínir báðu mig út ganga svo að engi þeirra hlyti vandræði
af mér. Reið eg þá út af borginni snúðugliga. En er drottning var þess vör,
valdi hún xxx riddara af sínu liði svo kóngur skyldi eigi verða var við og bað
þá flýta ferð sinni og lést þeim það vel launa mundu. Vopnast þeir nú snart og
riðu eftir mér. Var eg kominn skammt á skóginn frá borginni og er eg sá þeirra
ferð sté eg af essinnu og fýsti mig eigi að renna að óreyndu fyrir þeim hugsandi
að drottning skal það eiga að frétta að þeir fái skapnaðar erindi á minn fund
því að engvir vissu til nema frændur hennar og vinir. En þegar vér mættust tókst
þar hinn harðasta sókn. Varð eg þeim skeinuhættur. Kemur að því sem mælt er að
segir hver af sér hið sléttasta. Lauk svo þeim fundi að eg drap af þeim hálfan
þriðja tug, en fimm flýðu á skóginn. Var eg þá móður en ekki sár. Vilda eg þá
eigi fara til fundar við jarlinn því að mér þótti mín fór hæðilig orðin. Hafða
eg spurn af þeim riddara er ágætastur er kallaður á austurlöndum. Sá hét Ektor
son Karnokíus kóngs af Tyrklandi. Hefi eg nú síðan riðið um merkur og skóga til
þess er við mættumst. Þykist eg nú vita að lítils er nú vert um mínar íþróttir
svo sem eg hefi óvirðuliga fyrir yður farið. Er eg nú biðjandi að þér segið mér
yðart nafn eður hvaðan þú ert". Ektor kvest því eigi leyna mundu segjandi honum
allan tilgang sinnar ferðar. Varð Jamunth nú glaður og mælti" eigi hefir
hamingjan mér verið afsjándi er hún lét mig finna slíkann Ágætismann". Ektor
svarar" eg vil gjarna þiggja þína fylgd, því af mínum félagsmönnum er engi
frægri. Eg vil nú eigi að vér reynum með okkur ef þú virðir mér það eigi til
hræðslu". Jamunth kveðst allvel við una þó hann væri að öllu hans yfirmaður.
Bundu þeir sinn félagskap með fastmælum. Riðu síðan fram á mörkina. Fyrir austan
mörkina lá ríki það er Siría heitir, en norðmenn kalla Sýrland. Réð þar fyrir
kóngur sá er Apolloníus hét. Komu þeir fram að á einni. Var það svo mikið vats
fall að hvergi mátti yfir komast milli fjalls og fjöru. Jamunth segir að þeir
yrði að ríða fyrir botn árinnar" og er þó í einum stað steinbogi fyrir austan
móðuna og má þar með engu móti yfir fara". Ektor spyr hvað því meinaði. Jamunth
kveðst það frétt hafa að kastali stór stendur við steinbogann fyrir austan fram
og" ræður fyrir sá maður er Herburth heitir systurson Apollonío kóngs, en áður
hertugi sá er Maríus hét. Hann var ranglátur maður og harður við sína undirmenn
svo þeir þóttust eigi við mega sæma og kærðu fyrir kóngi. En kóngur sendi
Herburt frænda sinn að drepa Maríum, en gaf honum kastalann til forráða og þau
héruð er þar liggja til. Hertuginn átt bróður þann er Argus hét og stýrði þorpi
einu skammt frá kastalanum. Hann var galdramaður og seiðskratti og auðigur mjög.
En þegar hann frétti fall bróður síns hvarf hann burtu með ii gullkistur
hugsandi það að kastalamönnum mætti verst líka. Bjóst hann þá um við sporð
steinbogans og varð að ormi með svo miklum tröllskap og fjölkynngi að hann er
níræður að lengd og liggur þar nú á gullinu. Fór hann því í þann stað að yfir
móðuna þarf að kastala að flytja og er sá skógur þeim megin árinnar að hann
hefir í sér allskyns gæði og eru þar í nógir fiskar í vötnum og fögur epli á
viði. Dýr og fuglar og svo mikill plógur að við það lifir allt fólk í
kastalanum. Má nú engi fara yfir móðuna því að ormurinn blés eitri svo öll jörð
er svört í nánd og drepur bæði menn og fé og er svo sagt að brátt muni eyðast
kastalinn". Skildu þeir nú tal sitt og ríða upp með ánni að taka sér náttstað
við skóginn. En þegar Jamunth var sofnaður tók Ektor vopn sín og gengur fram að
steinboganum. Var honum forvitni á að sjá orminn og hugsar með sér að það væri
drengiligt að vinna bót kastalanum. Ormurinn lá í hring á steinboganum og horfði
heim á kastalann. Hann hafði undir sér gull mikið. Þótti honum náliga brenna
eldur úr nösum honum og munni. Frýsti ormurinn svo eitrinu að reykinn lagði á
himininn í nánd. Sýndi Ektor þá að hann var ofurhugi. Tók hann nú báðum höndum
spjótið og renndi fram svo hart að orminum sem fugl flygi. Lagði hann síðan
orminn undir bægslið af öllu afli svo að stóð í hjartanu. Skildist hann þar við
spjótið og stökk fram yfir orminn og steypir sér skjótt upp af steinboganum og
lagðist upp á strauminn með landinu. Ormurinn brá við hart og skaut sér hart
fram steinboganum. Féll þá blóðboginn og eiturgufan ofan í móðuna og bar
forstreymis, en Ektor komst á land. Vildi hamingjan efla þenna ágætismann til
meiri framkvæmdar gefandi honum svo snjallt ráð og sterka vernd móti þeim
lífsháska. Varð nú svo mikill gnýr að fjörbrotum ormsins að allur skógur og
fjöllin skulfu sem á þræði léki. En maðurinn hrundi niður í kastalann og
brotnuðu víða herbergi. Bregður hertuginn við og hans menn, hlupu í vígskörð og
hugðu að her mundi kominn með allskyns vígvélum. En er þeir sjá hvað olli urðu
allir glaðir við þessi tíðindi. Tók nú að kyrrast um orminn og svæfðist þar á
spjótinu. Ektor hitti nú sinn félaga og sagði honum þenna atburð. En er ormurinn
var dauður drógu menn hertugans hann af steinboganum og brenndu hann á báli. En
steyptu öskunni í móðuna. Þeir fundu spjótið og þótti mikils um vert slíka
gersimi og sögðu það ágætan mann eiga mundu. Um morguninn snemma rísa þeir Ektor
og Jamunth upp og ríða til kastala. Gekk hertuginn móti þeim virðuliga. Fannst
þeim mikið um þeirra vænleik og kurteisi. Gerði nú Ektor kunnigt að hann hafði
orminum að bana orðið. Þakkaði hertuginn honum ágætis vel þetta framaverk. Tekur
Ektor það mikla gull er undir orminum var og skipti með kastalamönnum og
þorpskörlum þar í nándir og varð hann af þessu stórliga frægur. Sátu þeir nú í
kastalanum um kyrrt. Litlu síðar bar það til tíðinda að sendimenn komu til
hertugans af Anthiokkía og báru bréf Apolloníus kóngs segjandi honum þau tíðindi
að her var kominn í Sýrland og fyrir því liði áttu ráða bræður ii synir Markellí
kóngs af Spanía Ermengillus og Estomarus. Faðir þeirra er gamall maður og vill
ríkisstjórn af höndum láta. En þeir þykjast oflítið ríki hafa ef þeir skipta
landinu með sér og ætla því að vinna Syríam. Hafa þeir cc skipa og komnir í
fjörðinn skamt frá borginni gerandi menn til fundar Apolloníus kóngs með þeim
kostaboðum að hann skyldi upp gefa ríkið og þar með sína dóttur er Valdri
heitir. " hennar vill fá Ermengillus sér til unnustu og vera þar síðan kóngur.
Er þar eigi vel á komið því að hún er bæði vel að sér og væn. En kóngs son er
bæði stór og ófriður sýnum hamrammur og hinn grimmasti berserkur. En ef kóngur
vill eigi þenna kost stefna þeir honum orrustu innan iiii nátta. Hefir kóngur
ráðið það fyrir sér með stöddu að hann vill heldur falla með sæmd en lifa með
skömm og verja land sitt en gifta svo felldum manni dóttur sína". Nú býr
hertuginn lið sitt þegar hann spyr þessi tíðindi biðjandi þá vopnast sem
bráðligast. Bað hann nú Ektor og Jamunth veita sér lið og kallar að slíkum
mönnum mikið traust játandi þeim á móti slíkri sæmd þeir vildi þiggja af kóngi.
En þeir urðu vel heitandi honum sínum styrk. Flýta þeir nú ferðinni með ii
þúsundir manna léttandi eigi sinni ferð fyrr en þeir komu í Anthiokkíam. Urðu
þar fagnafundir með þeim frændum og sagði hertuginn kónginum að þar voru komnir
ii ágætir riddarar og hverju hann hafði heitið. Kóngur þakkaði honum sinn
góðvilja en gekk í móti þeim með allri blíðu. Dregur kóngurinn nú lið saman og
líður nú til þess að orrustustefnan kemur. Búa nú hvorirtveggju sitt lið. Kóngur
hafði riddaralið mikið og vel búið að vopnum. En fyrir því að tíminn var þröngur
mátti hann eigi að sér koma liðinu, og höfðu þeir bræður miklu meira lið. Nú
fylkja hvorir sínu liði. Með þeim bræðrum var margt berserkja og einn hræðiligur
risi er hét Gandilabrus. Hann var ættaður af Svíþjóð og svo undarliga skapaður
að hann þurfti eigi klæði, því að hann var loðinn sem sauður og féll hver lagður
um annan, steingrár að lit. Hann var átján álna hár og hafði stöng af járni
gjörva og í enn digrara enda feðmingsdigur. Stóðu nú fylkingar í skotfæri. Þá
grenjaði berserkurinn svo hátt að tók í fjöllin en þeim lá við vitfirring er
næstir stóðu. Hann var þá kominn fram jafn nær báðum fylkingum og reiddi sína
stöng stefnandi að syni Apolloníus kóngs. En þó hugprúðum mönnum væri skipað í
brjóst fylkingar þá urðu flestir óttafullir er sjá skrímsl þetta. Ektor laust
sinn hest sporum hleypandi fram að risanum takandi sitt spjót og skaut að honum
neðan í millum kjálkanna og í gegnum tunguna svo fast að stóð í hausnum. Risinn
geystist á fram og ætlar að slá hann með stönginni. Ektor veik sér undan með
essinu skjótt og fimliga en stöngin hljóp niður í jörðina til miðs. Varð af
þessu landskjálfti mikill. Laut hann eftir högginu. En Ektor brá sverðinu og hjó
á lær risanum svo af tók fótinn. Fól þetta varði sér mjög til og féll áfram við.
Kóngs son stökk af baki og hjó á hálsinn svo af tók höfuðið. Reið hann síðan
aftur til sinna manna og hélt á höfði risans á spjóts oddinum og hélt upp svo að
sá um allan herinn. Lofuðu allir þetta frægðarverk, bæði vinir hans og óvinir.
En þetta tálmaði langa stund orrustunni að þetta hið leiðiliga fól lá í milli
fylkinganna því að hans fjörbrot voru hræðilig. Skalf jörðin svo skurðir brustu
í fjöllin. En er hann var dauður glöddust menn Apollonío kóngs og voru þeir nú
margir harðir er áður voru hræddir og sjá þóttust fyrir bana sinn. Því var þeim
það mikil gæfa að þessi ferligi fantur var af ráðinn fyrr en hann mætti nokkurn
skaða gera. Treysta þeir nú mjög hamingju Ektors og þótti sigurinn í hendi sér.
Ljósta nú upp hvorirtveggju heróp. Gekk lengi hinn harðasta skothríð. En er því
létti reið fram riddara lið og urðu af því mörg stór tíðindi með ýmsum atburðum.
Voru þeir Ektor og Jamunth fremstir í atreiðinni og gerðu mestan mannskaða.
Missti þar margur ágætur maður sitt líf. Ektor var jafn vígur báðum höndum. Hann
hafði spjót undir skildinum í vinstri hendi og lagði svo hart að engi brynja
stóð við. En með sverðinu hjó hann bæði menn og hesta. Kom enginn svo frækinn
riddari í vopnaskipti við hann að eigi léti lífið. Jamunth reið og ágæta vel
fram sýnandi sinn riddaraskap með frábærum frækleik. Er því eigi sagt af hans
stórvirkjum að svo mikill kappi var hjá að ekki fannst um hans ágæti, ella mundi
mikils þykja um vert svo stórhöggur sem hann var. Nú sér Ermengillus farir sinna
manna. Bað þá létta burtreiðum en skipta fylkingum í annað sinn setjandi þá í
brjóst fylkingarinnar er sterkastir voru og best skjaldaðir. Tókst þar síðan
höggorrusta og stóðu hvorirtveggju fast. Voru þeir bræður fremst sinna manna
gerandi mikið roð á mönnum Apollonio kóngs svo að féll ótal manna. Nú sem Ektor
sér að fylkingar viknuðu og allt hrökk undan berserkjunum mælti hann við Jamuth"
þér ætla eg að reyna við Estomarus en hamingjan skal skipta með okkur
Ermengillo". Jamunth kvað svo vera skyldu. Sóttu þeir nú fram að merkjum og kom
hvor til fundar við þann er ætlað var. Nú mættust þeir Ermengillus og Ektor.
Lagði hvor til annars í skjöldinn. Gekk þá í sundur spjótskaft Ermengillus. En
spjót Ektors flaug í gegnum skjöldinn og brynjuna og nam staðar í lærinu og var
það mikið sár. Brugðu þeir þá sverðunum og greiddi hvor öðrum stór högg. Var
leikur þeirra harður. Fékk Ermengillus mörg sár stór. Að lyktum hjó Ektor í
hjálm hans. Var það mikið högg svo að allar hans hlífar klofnuðu. Féll
Ermengillus í ii hluti og nam sverðið í jörðu staðar. En frá Jamunth er það að
segja að hann sneri mót Estomaro og varð það hið harðasta einvígi. Fékk
Estomarus mörg sár og stór. Jamunth hafði traustan skjöld en var þó vopnfimari.
Nú sér Estomarus fall bróður síns og kenndi sig yfirkominn af blóðrás. Hljóp
hann af baki og flýði undan sem tíðast til skipa og allir hans menn. Þeir Ektor
og Jamunth ráku flóttann og drápu hvern er þeir náðu. Varð það svo mikið
mannfall að engi var svo gamall í því landi að myndi slíkt. Hlupu þeir nú er því
komu við og heldu heim í Spanía. Höfðu þeir látið ii hluti liðsins. En
Apolloníus kóngur lét nú skipta því mikla herfangi með sínum mönnum. Vildu Ektor
og Jamunth engvan hlut af því hafa, vinnandi það ágæti meir til frægðar en til
fjár. Fara þeir nú heim með kóngi, og dvöldust þar um hríð. Segja nú kóngi hið
sanna af ætt sinni og hvað til tíðinda hafði gjörst í þeirra ferðum. En er sá
tími kom er Ektor hafði ákveðið við sína félaga bjó hann sína ferð af borginni.
Bauð kóngur þeim fóstbræðrum allar sæmdir er hann hafði í sínu valdi. Tók Ektor
því vel og þá Valdi ágæta riddara. Lést hann vilja sjá fyrir giftingu kóngs
dóttur í Sýrlandi þegar hann vildi ríkisstjórn af höndum láta. Bundu þeir þetta
fastmælum. Skildu þeir með mestu blíðu og vináttu. Ríður nú herra Ektor hinn
beinsta veg heim og létti eigi fyrr en hann kemur í sinn kastala að ákveðnum
degi og látum þar nú endast hans ævintýr. En þó að þessi kappi sé mestur í þessi
sögu þá mun lýðnum þykja skemmtan í að heyra frásagnir af fleirum mönnum ágætum.
Hér byrjast saga af hinni blessuðu Júdit, heilagri ekkju. 1 Arfaxat er nefndur
Medíalandskonungur er undir sig hafði lagt margar þjóðir. Og eftir það lét hann
gera sér hina sterkustu borg og kallaði hana Hekbatanis. Hún var gjörð af steini
og svo sterk að sjötigu álna voru hávir veggir hennar en þrjátigu álna þykkir.
Turna hennar setti hann hundrað álna háva; hann lét hliðin borgarinnar uppi vera
turnunum. Og var hann þá mestur konungur látinn í austurvegi af sínu ríki. Á
hinu tólfta ári ríkis hans kom Nabogodonosor konungur Assyrie af Ninive og
barðist við Arfaxat á víðum velli er kallaður er Ragau og liggur á meðal
Evfraten og Tígrin og í Adafan. Það var í ríki Erioch konungs Jerichorum manna
og féll þar Arfaxat. Eftir þetta óx mikið ríki Nabogodonosors og óx mjög
ofmetnaður hans. Hann sendi þá sína menn og erindreka til allra landa þeirra er
eigi voru undir hans ríki, fyrst að herja þaðan til Damasco og Libano til
Carmelo og Cedar og í Galilea og allt á hina miklu heiði Hesdraelon. Hann sendi
þá og til Samaritahéraðs og fram um Jórdan allt til Jerúsalem og þaðan um alla
jörð Jesse uns þeir komu allt til Blálandsfjalla. Hann sendi þá þess erindis að
biðja þessar þjóðir allar þjóna Nabogodonosor konungi. En þeir fóru
virðingarlausir aftur og án öllum sóma. Þá varð konungur ákafliga reiður og sór
fyrir sinn stól og ríki að hann skyldi hefna þessum þjóðum þessarar sneypu. 2
Kapitulum. Á hinu átjánda ári ríkis Nabogodonosors konungs Assyrie kallaði hann
til sín alla tignarmenn ríkis síns, bæði jarla og ráðgjafa og berserki, og sagði
hugsan sína, að hann ætlaði þessi lönd undir sig að leggja, og létu þeir sér það
vel líka. Því næst kallaði Nabogodonosor konungur til sín Holofernem höfðingja
riddarasveitar sinnar og mælti við hann: " Þú skalt fara til allra Vesturlanda
og hefna þeim er eigi vilja hlýða mínu boðorði og veldi, og skal auga þitt né
eigi einu ríki vægja og hverja borg skaltu undir mitt ríki oka." Þá sendi
Holofernes til sín jarla og höfðingja Assyria og taldi sér hundrað þúsunda og
tuttugu þúsundir gönguliðs til bardaga búið og lét það lið fara fyrir með ótali
úlfalda klyfjaða af vistum og öðrum fjárhlutum, og með fjölda nauta og sauða og
alls kyns fjár, með hveiti og alls konar gæði af öllu Assyria. En hann fór eftir
með hestaliði og voru það sjö þúsundir. Gull og silfur hafði hann og mikið
ákafliga af konungs fé. Svo var her sá mikill að allt land þótti vögnum og
hestum og bogmönnum þakið sem þá er lemendur falla þykkvast á jörð. Og þá er sjá
her kom úr Assyriahéruðum til mikilla fjalla er heita Ange eru til suðurs og til
vinstri handar er fer á Cele, Syria og Cilicia þá brenndi Holofernes alla
kastala þeirra. Hann braut hina ágætustu borg Melothi og rændi alla sonu Þarsis
og alla gyðinga er þar byggðu við eyðimerkur og til Suðurlanda. En er hann fór
yfir Evfraten kom hann til Mesopotamiam og braut allar borgir hinar sterkustu,
allt frá fossi Mambre uns hann kom til sjóvar. Hann tók að herfangi alla sonu
Madian og allt fé þeirra en drap alla þá er honum stóðu í mót. Þaðan sté hann
niður á völlu Damasci á dögum kornskurðar og brenndi alla akra og öll aldintré
og víngarða bauð hann upp að höggva, og óttuðust menn þenna hernað á hvert land.
3 Kapitulum. Þá sendu menn höfðingjar, bæði kóngar og jarlar, með bréfum úr
hverri borg og héraði Assyria og Mesopotamia, af Sabal og Libia og Cilicia, til
Holofernem, og mæltu svo: " Láti af reiði þín við oss því að betra þykir oss að
þjóna miklum konungi Nabogodonosor en vera drepnir. Viljum vér í þitt vald gefa
borgir vorar og allar eignir, hjarðir vorar, naut og sauði, geitfé, hesta og
úlfalda, og öll auðæfi vor og mansmenn. Vér og vorir synir viljum gerast yðrir
menn. Kom þú herra, og neyt vorrar þjónkanar sem þér líkar." Nú fær Holofernes
svo unnið öll lönd þessi undir Nabogodonosor konung. Síðan valdi hann alla hina
máttkustu hermenn konungi til bardagamanna úr öllum borgum. En svo mikill ótti
var yfir mönnum að konungar og aðrir höfðingjar af hverri borg er Holofernis fór
til þá gengu með ljóskerum og kórónum, hörpum og fiðlum og pípnasöng. En þótt
þeir gerði þessa kostar, þá fengu þeir þó eigi mýktan grimmleik brjósts hans og
braut hann þó niður borgir þeirra og hjó upp aldintré þeirra. Nabogodonosor
konungur bauð og Holoferne að eyða öllum goðum og skylda alla til þess, þá er
hann fengi unnið, að þeir kallaði öngan annan guð en Nabogodonosor. Nú fer
Holofernes með her sinn allt til Ydumeos á jörð Gaba og tók borgir þeirra. Áður
vann hann allt Apamiam. 4 Kapitulum. Það frágu Gyðingar þeir er byggðu
Gyðingaland og óttuðust að þeir mundu niður brjóta Jerúsalem og mustari drottins
sem þeir höfðu gert um aðrar borgir. Þá sendu Gyðingar bréf of allt Samariahérað
og allt til Jericho, að allir færði eignir sínar upp á hin hæstu fjöll og gerði
sér virki um bæi sína og safnaði að sér her og byggist til bardaga. Eleachim
kennimaður sendi bréf um allt Gyðingaland til hinnar miklu heiðar Hesdraelon að
allir kæmi til Jerúsalem áður þeir færi á fjöllin. Gyðingar gerðu sem hann bauð.
Eleachim guðs kennimaður bað allan lýð kalla til drottins með mikilli staðfesti
og lítillæta hugi sína og skrýðast hárklæði og falla til jarðar í mustari
drottins fyrir guðs altari og biðja guð að þeir yrði eigi herteknir eða konur
þeirra eða börn, eða eydd héruð þeirra eða borgir, eða saurgaðir staðir þeirra
helgir eða þeir sjálfir hneyktir af heiðnum þjóðum. Því næst fór Eleachim biskup
um allt Gyðingaland og mælti svo við lýðinn: " Vita skulu þér það að drottinn
heyrir bænir yðrar ef þér eruð staðfastir í föstum og bænum í augliti drottins.
Minnist þér að Móses þjónustumaður guðs er eigi sigraði Amalek með vopnum
bardaga, þann er treystist krafti sínum og herliði, skjöldum sínum og ridderum
og hestaliði, heldur sigraði hann með helgum bænum. Svo munu þér sigra yðra alla
óvini ef þér eruð staðfastir í yðrum bænum þeim er þér tókuð upp." Við þessa
áeggjun hans gerðust þeir staðfastir í sínum bænum og færðu fórnir guði
hárklæðum skrýddir og jusu moldu í höfuð sér og báðu af öllu hjarta til drottins
að hann vitjaði lýðs síns. Þá spurði Holofernes höfðingi Assyria að Gyðingar
bjuggust til mótstöðu og luktu sig á hinum hæstu fjöllum. Hann fylldist þá upp
mikillar reiði og kallaði til sín alla höfðingja Móab og jarla Ammon og mælti
svo: " Segið mér hver sé lýður sjá er situr á fjöllum eða hverjar eru borgir
þeirra, eða hversu mikill er kraftur þeirra eða liðsfjöldi eða hver er konungur
þeirra, eða fyrir hví hafna þeir að gera sem allar þjóðir þær er byggja
austurhálfuna er eigi standa móti oss með ófriði?" Þá svaraði jarl sona Ammon er
heitir Achior og mælti: " Ef þú herra lætur þér sóma að hlýða minni frásögn mun
ég segja þér frásögn frá lýð þessum er á fjallinu safnast. Hann er kynjaður af
Kaldea og byggði fyrst í Mesopotamia því að hann vildi eigi göfga þau goð sem
þeirra feður þeir er á Kaldealandi voru, og fyrirlétu þeir öll lög sinna feðra
en göfguðu himnaguð er þeim bauð að fara á Gyðingaland og byggðu þeir í Aran. En
er hallæri kom á landið þá fóru þeir á Egiptaland og voru þar fjögur hundruð
vetra og fjölgaðist þá sjá lýður svo að þá var ótöluligur her með öllu. Þá
þyngdist Egiptalands konungur við þá og þjáði þá til að elta leir og tígl og að
smíða sér borgir. Þeir kölluðu þá á guð sinn. En þá laust himnaguð Egiptalands
lýð margs kyns undrum og ráku þeir þá þenna lýð í brott. Þá léttu af þegar
undrin. En þá vildu Egiptar þegar taka þá og þrælka. En er þeir flýðu þá lauk
himnaguð upp hið Rauða haf og stóðu vötnin á tvær hendur svo sem veggir og gekk
þessi lýður þurrum fótum um djúp sjóvar. En er Egiptalands konungur sótti eftir
þeim með her sinn þá féllu vötnin yfir höfuð honum og her hans. Drukknuðu þeir
allir. En er þessi lýður gekk úr hinu Rauða hafi þá fóru þeir um eyðimerkur
fjalls þess er Sínaí heitir er alldri hafði áður maður mátt byggja. Þá gerði guð
þeirra þau vötn sæt þeim til drykkjar er áður voru beisk og fæddi þá þar á
himnamjöli fjörtigi vetra. Og sigraði guð þeirra alla þeirra óvini þá er við þá
börðust, þótt þessi lýður hefði hvorki skjöld né skeyti eða sverð, og ekki
sigraði þenna lýð ef hann var hlýðinn guði. En þegar er þeir sá yfir og göfguðu
önnur guð þá urðu þeir herteknir. Nú iðruðust þeir og hurfu frá blótum og til
guðs síns, þá gaf himnaguð þeim kraft til mótstöðu. Þá sigruðu þeir marga
konunga Kananeum og Ebeum og Ferezeum, Jetheum, Eveum og Amoreum. Ávallt er þeir
misgerðu eigi í augliti guðs síns þá voru með þeim góðir hlutir, því að guð
þeirra hatar illsku. En fyrir nokkrum mannsöldrum hurfu þeir af götu þeirri er
guð sýndi þeim og urðu þá herteknir austur í Babýlon. Nú leita þú herra minn
eftir ef illska þeirra er eftir nokkur í móti vilja guðs og göngum þá að þeim
djarfliga og mun guð þeirra selja þá í hönd þér og muntu þá undir þig leggja. En
ef eigi er guð þeirra reiður þeim þá megu vér eigi á mót þeim standa, því að guð
þeirra mun hlífa þeim og munu vér fá ósigur." 5 Kapitulum, Þá er Achior hafði
þetta mælt reiddust allir höfðingjar Holoferni og ætluðu að drepa Achior og
mæltu: " Hver er þessi maður er sonu Ísraels segir standa mega á mót
Nabogodonosor konungi og her hans, vopnlausa menn og án krafti og kænsku
bardagaíþróttar. Og að Achior viti að hann blekkir oss, göngum nú þá að þeim á
fjöllin. Og er vér fáum tekna höfðingja þeirra drepum hann þar þá með þeim að
allar þjóðir viti að Nabogodonosor er guð jarðar og engi er honum æðri." Þá er
þeir höfðu þetta mælt þá reiddist Holofernes ákafliga og mælti við Achior: " Þú
spáðir oss að Gyðingar mundu varðveittir vera af guði sínum fyrir oss. Þá mun eg
sýna þér að engi er guð nema Nabogodonosor, því að þá er vér drepum Gyðinga
skaltu með þeim drepinn vera. Og þá er mitt sverð fer í gegnum þínar síður muntu
reyna að Nabogodonosor er konungur alls jarðríkis og ef þú hyggur sanna spá
þína, hví bliknar þú um andlit við þessi orð mín?" Þá bauð Holofernes sínum
mönnum að taka Achior jarl og leiða til borgar Bethuliam og selja í hendur
Gyðingum. Þeir fóru. En er þeir nálguðust fjallið þá fóru á mót þeim
valslöngusteinar og hurfu sendimenn aftur og bundu Achior jarl við tré mikið með
reipum og sóttu síðan á fund herra síns. En synir Ísraels stigu ofan úr borg
Bethulia og leystu Achior og leiddu í borgina og settu á meðal lýðs og fréttu
fyrir hverja sök Assyriamenn settu hann þar bundinn eftir. Á þeim dögum voru
þeir höfðingjar Ozias, son Michee af kyni Símons, og Karme er öðru nafni hét
Gothoniel. En Achior sagði þeim alla hluti þá er hann hafði mælt við Holofernem,
og hversu þeir ætluðu að drepa hann þá er þeir sigraði sonu Ísraels fyrir það er
hann sagði guð himins vera fulltingjara þeirra. En er hann hafði þetta mælt þá
féll allur lýður til bænar með gráti og mæltu: " Drottinn guð himins og jarðar,
líttu ofmetnuð þeirra og svo sjáðu lítillæti vort í augliti heilagra manna og
sýndu að þú fyrirlætur eigi þá er þér treystast en þú lægir þá er traust hafa í
sér og í sínum krafti." Eftir það glöddu þeir Achior jarl og sögðu: " Guð feðra
vorra, sá er þú boðaðir kraft, hann mun láta þig sjá dauða Holoferni og hans
manna. En þá er drottinn vor gefur þrælum sínum þetta frelsi, sé hann þá og þinn
guð að þú snúir þá frændum þínum til hans sem þér líkar." En þá Ozias hafði
þetta mælt tók hann Achior í hús sín og gerði mikinn náttverð og kallaði til sín
alla presta og mötuðust þeir allir saman að aftni því að þeir höfðu fastað um
daginn. Síðan kallaði Ozias allan lýð til kirkju í borginni og báðu þeir þar
alla nótt fulltingis guði sínum. 6 Kapitulum Á öðrum degi bauð Holofernis
herinum að stíga upp á fjallið það er Bethulia stendur á og hafði þá hundrað
þúsunda gönguliðs og tuttugu þúsundir, en hestalið tvær þúsundir og tuttugu, og
það lið umfram, er hann hafði valda sér unga menn, til bardaga búið. Fóru upp á
fjallið ofanvert og sá þá yfir mörg héruð: þaðan sér Dothaim úr þeim stað á
fjallinu er kallast Belina og svo þaðan til Celmosa staðar er eigi er langt frá
Esdraelon. En er Gyðingar sá liðsfjölda þenna þá féllu þeir til jarðar og jusu
moldu yfir höfuð sér og báðu að guð Ísraels sendi miskunn sína yfir lýð sínum.
Eftir það tóku þeir vopn sín og settu lið við öll einstigi er til borgarinnar
lágu og varðveittu sig svo nætur og daga. En Holofernis fer víða um fjallið og
finnur brunn er úr rennur mjög mikið vatnsfall af suðurætt til borgarinnar en
skammt frá borginni voru brunnar þeir er Holofernis menn sá að Gyðingar mundu
sér frá vatn taka leyniliga. Þá gengu til Holoferni synir Ammon og Móab og
mæltu: " Synir Ísraels treystast eigi ör eða spjóti heldur verja þá fjöll og
virki, en þó máttu þá bardagalaust yfirstíga. Settu varðhaldsmenn til brunna
þessara er þeir hafa sér vatn úr tekið og máttu þá svo vopnlaust drepa og mun
þér þá brátt upp gefin borgin." Þetta ráð líkaði vel Holoferne og öllum hans
höfðingjum og setti hann hundrað manna um hvern brunn. En er þaðan liðu tuttugu
dagar þá var þrotið vatn allt í borginni svo að þá var eigi meir en dag að
deila. Þá söfnuðust saman allir karlar og konur, ungir og gamlir fyrir Oziam og
mæltu allir einni röddu: " Dæmi guð milli vor og þín, því að þú gerðir oss illt
er þú vildir eigi mæla friðmálum við Assyria og fyrir því seldi guð oss í hendur
þér. Og fyrir því er engi er oss tæi þá er vér krjúpum undir skegg þér með
þorsta og mikilli glötun. Nú förum vér allir og gefum oss upp sjálfkrafa
Holoferne, því að betra er að vér lofum guð herteknir en deyjum af hungri, konur
vorar og börn. Þess biðjum vér í dag himin og jörð og guð feðra vorra er oss
hefnir synda vorra að þegar er þér gefum upp borgina Holoferne sé skammir vorir
lífdagar er þér eruð kvaldir í löngum þorsta." En er þeir höfðu þetta mælt varð
grátur mikill og þytur í kirkju mikinn hluta nætur og kölluðu til guðs og mæltu:
" Misgert höfum vér með feðrum vorum, rangliga gerðum vér. En með því að þú ert
mildur og miskunnsamur guð, miskunna þú oss að með þínum bardaga hefnir þú
ranglætis vors. Hirð eigi þú að selja þá er þér játa í hendur óvina þinna,
þeirra er ekki kunna þitt nafn, að eigi segi þeir svo: Hvar er nú guð þeirra?"
En er þeir mæddust af gráti og kalli þá þögnuðu þeir. Þá reis upp Ozias og
mælti: " Veri þér staðfastir í hug og biðjum fimm daga miskunnar guðs. Má vera
að hann taki af oss reiði sína og gefi dýrð nafni sínu. Nú ef eigi kemur hans
fulltingur á þessi stundu, gerum þá sem þér mælið." 7 Kapitulum Í þann tíma var
ekkja sú í Bethulia er Júdit er nefnd, dóttir Merari sonar Ydox, sonar Joseph,
sonar Ozie, sonar Elai, sonar Jamnor, sonar Gedeon, sonar Raphain, sonar
Achitob, sonar Melchie, sonar Enam, sonar Nazanie, sonar Salathiel, sonar
Simeon, sonar Ruben. Maður hennar hét Manases og var samför þeirra sjö vetur og
sjö mánaði. Þá tók hann sótt og andaðist í borginni Bethulia og var þar grafinn
hjá sínum ættmönnum. Júdit bjó þar síðan lengi í borginni og hafði sér gera
látið einn leyniligan kofa í hinum efstu húsum sínum og var þar með
þjónustumeyjum sínum. Hún hafði hárklæði um lendar sér og fastaði hvern dag nema
þváttdaga og kirkjudaga og hátíðir Gyðinga. Hún var kvenna vænst. Maður hennar
leifði eftir sig auðæfi mikil, bæði naut og sauðfé og mansmenn og alls kyns auð.
Hún var hin ágætasta kona í öllum Gyðingalýð, því að hún óttaðist guð harðla
mjög. Engi maður mælti til hennar illt orð. En er hún heyrði sagt að Ozias hefði
heitið að gefa upp borgina eftir fimm daga, þá sendi hún eftir prestum Chabri og
Karmin og komu þeir til hennar. Hún mælti við þá: " Hvort hefir Ozias samþykkt
að gefa upp borgina Assyriamönnum ef eigi kemur oss fulltingur áður fimm dagar
líði? Hví freistuðu þér svo guðs? Eigi eggjuðu þér í þessu fram miskunn guðs
heldur reiði hans en settuð guði tíð miskunnarbragða í ætlun yðvarri og settu
þér honum dag. En því að guð er þolinmóður mun hann líkna oss ef vér iðrumst
þessa og biðjum með tárum. Lítillætum vér andir vorar og þjónum guði og mælum
með tárum að guð geri við oss miskunn sína eftir sínum vilja. Og svo sem hrellt
er hjarta vort af ofdrambi vorra óvina svo dýrkimst vér nú af voru lítillæti,
því að vér fylgdum eigi syndum feðra vorra er fyrirlétu guð sinn og göfguðu
skurðgoð og urðu herteknir og drepnir af óvinum sínum, en vér vitum öngan guð án
vorum himnaguði." Prestarnir svöruðu: " Allir hlutir eru þeir sannir er þú
segir. Bið þú nú fyrir oss því að þú ert heilög kona og óttast guð." Júdit
svaraði: " Standi þið við borgarhlið þessa nátt og mun eg fara út og með mér
þjónustumær mín. Biðjið svo sem þér sögðuð, að guð líti yfir lýð sinn Ísrael. Eg
vil eigi að þér rannsakið athöfn mína uns eg segi yður. Gerið ekki annað en
biðjið fyrir mér til guðs." Þá mælti við hana Ozias höfðingi Gyðinga: " Farðu í
friði, drottinn er með þér í hefnd óvina vorra." Eftir það gengur þeir á brott
en Júdit fór í bænarhús sitt og skrýddist hárklæði og jós ösku yfir höfuð sér og
féll til jarðar og kallaði til drottins og mælti svo: " Drottinn guð föður míns
Simeons er honum gaft sverð að berjast í móti útlendum þjóðum er saurguðu og
neyddu meyjar og konur, og gaftu honum að herfangi konur þeirra, dætur og allt
herfang til skiptis með þrælum þínum er elskuðu þín ást. Bið eg þig drottinn,
fullting þú mér, því að þú gerðir bæði stóra hluti og smá sem þú vildir sjálfur
og settir alla dóma í þinni forsjá. Líttu herbúðir Assyriamanna svo sem þú lést
þér sóma að sjá herbúðir Egyptakonungs manna, er runnu eftir þjóðum þínum
vopnaðir og treystust riddurum sínum og hestaliði og fjölda bardagaliðs, er þú
huldir þá myrkrum og héllt upp fótum þeirra og fórust þeir þar. Svo verða og
þessir, drottinn, er treystast liðsfjölda sínum, riddurum og mörgum örum og
spjótum og vita eigi að þú ert guð vor er knosar bardagamenn frá upphafi heims,
og drottinn er nafn þitt. Lem þú kraft þeirra með þínum palli, dýrð þeirra fyrir
krafti þínum er fyrirheita að saurga staði þína. Gerðu svo, drottinn, að af
sníðist dramb þíns óvinar með sjálfs hans sverði. Gefðu mér staðfesti hugar að
eg hefna honum og eg umsnúa krafti hans, því að minniligt mun vera nafn þitt."
En er hún lauk bæn sinni, þá reis hún upp og kallaði ambátt sína og bað hana
lauga sig og kastaði af sér hárklæði og reið á sig hinni bestu mirru og reyrði
hár sitt og klæddi sig dýrligum klæðum og setti mítur á höfuð sér og sandalia á
fætur sér og tók yfir sig virðiliga skikkju. Og svo hafði hún eyrnagull og mörg
fingurgull og prýddi sig allri hinni bestu prýði. En guð veitti henni svo mikla
birti, því að þessi prýði hennar var eigi gerr til saurlífis heldur að vinna
kraft. Því margfaldaði drottinn þessa fegurð á henni svo að hún sýndist með
ósamvirðiligri fegurð fyrir allra augum. Júdit fékk í hendur eskimey sinni beril
víns og viðsmjörsker og steyptar ertur og brauð og ost. Síðan ganga þær til
borgarhliðs og finna þar Oziam og svo presta borgarinnar. Og er þeir sá hana
fékk þeim ótta og undruðust ákafliga fegurð hennar. Og einkis spurðu þeir hana
og létu hana fara og mæltu: " Guð feðra vorra gefi þér giftu og efli öll ráð
hjarta þíns af sínum krafti, að Jerúsalem dýrkist yfir þér og sé nafn þitt í
tölu heilagra og réttlátra." En þeir mæltu allir er við voru: " Það verði! Það
verði!" En Júdit bað til drottins og gekk út úr borgarhliði og þjónustumær
hennar með henni. En er þær gengu ofan úr fjallinu í dögun, þá runnu á mót þeim
njósnarmenn Assyria og tóku þær og mæltu við Júdit: " Hvaðan komtu eða hvert
ferðu?" Hún svaraði: " Eg em dóttir hebreskra manna, en fyrir því flýða eg frá
þeim að eg vissa að þeir mundu nú brátt upp gefast yður og mundu þér þá taka mig
að herfangi fyrir það er þeir vildu eigi sjálfir upp gefast og höfnuðu að finna
miskunn í yðru augliti. Af þessi sök ætlaða eg í hug mér og mælta eg: " Fara mun
eg fyrir andlit höfðingjans Holofernis að eg segja honum leynda hluti þeirra, að
hann megi öðlast þá alla svo að engi maður falli af hans her."" En er þeir
heyrðu orð hennar og sá ásjánu hennar og mæltu svo: " Vel varðveittir þú hug
þinn er þú fannt þvílíkt ráð og far til höfðingja vors. Og það máttu vita að þá
er þú stendur fyrir hans augliti mun hann vel til þín gera og honum muntu
hugþekk vera." 8 Kapitulum Nú leiddu þeir hana til búðar Holofernis og sögðu
honum til. Og er hún gekk inn fyrir hann og hann sá hana, þá féll hún honum
þegar vel í skap. Þá mæltu hans menn: " Hver um hafni hebreskan lýð er svo
fagrar konur hefur að vér skulum fyrir þeirra sakir eigi berjast í mót þeim?" En
er Júdit leit Holofernem sitjanda í hjúpi þeim er var af purpura og gullofinn og
settur bæði smaragdo og öðrum dýrligum steinum, þá féll hún til fóta honum og
tignaði hann. Holofernis mælti við sína menn að þeir reisti hana upp og síðan
mælti hann: " Vertu með glöðum hug at eigi hræðist hugur þinn, því að aldrei
grandaða eg þeim manni er þjóna vildi Nabogodonosor konungi. En ef lýður þinn
hefði eigi hafnað mér, þá hefða eg eigi hafið spjót mitt í mót honum. Nú seg
mér, seg mér fyrir hverja sök þér líkaði til vor að koma og frá þeim að hverfa."
Júdit svaraði: " Ef þú fylgir að orðum mínum þá mun drottinn gera með þér
algervan hlut, því að lifir Nabogodonosor konungur jarðar og lifir kraftur hans
sá er með þér er til þess að leiðrétta hugi allra villtra manna. Því að ei þjóna
honum menn aðeins fyrir þig, heldur bæði dýr og akrar, og öllum þjóðum mun
sagður skörungsskapur þíns hugar. Og þú ert bestur riddari og sterkastur í ríki
hans og stjórn þín beiðist í hvert land. Og eigi er örvænna að það komi að hendi
sem Achior sagði og þú hést honum. En rétt innti hann er hann taldi guð vorn
styggvan við sína óvini en synir Ísraels vita sig nú hafa mjög gert móti sínum
guði. Mæðast þeir nú af hungri og hyggjast deyja munu af þorsta. Þeir nefndu að
drepa smala sinn og drekka blóð hans. En ef fleiri gera þetta gremja þeir guð
sinn að sér og mun hann þá reiðast þeim. Því flýða eg frá þeim að guð sendi mig
að segja þér." Þessi orð hennar líkuðu vel Holoferne og hans mönnum og undruðust
spekt hennar og mælti hver við annan: " Eigi er þvílík kona á landinu að vænleik
og list og visku og orðfæri." 9 Kapitulum Þá mælti Holofernis við hana: " Vel
gerði guð er hann sendi þig til vor og þú gefur þenna lýð í hendur oss. Og fyrir
því að mér þykir gott fyrirheit þitt, þá skal þinn guð vera minn guð og ef hann
gerir þetta skaltu vera mest metin í höll Nabogodonosors konungs og þitt nafn
mun nefnt á hverju landi." Síðan bauð Holofernis hana leiða í tjald það er fyrir
voru féhirslur hans og bað hana þar vera og bað henni gefa vist af hans fæðslu.
En Júdit sagði: " Eigi má eg neyta af þeim hlutum fyrr en eg hefi neytt þeirrar
fæðslu er eg hefi með mér." " Ef það þrýtur," sagði Holofernis," er þú tókt með
þér, hví munum vér eigi þá fá þér?" Júdit svaraði: " Lifir andi þinn, herra
minn, því að eigi hæfir að eg gera það, ambátt þín, fyrr en guð gerir þá alla
hluti fyrir mínar hendur er eg ætlaða." Nú leiddu þeir hana í þá búð sem hann
hafði boðið. Hún bað sér gefa leyfi að ganga út um nætur að biðjast fyrir til
drottins og bað Holofernis hana ganga sem hún vildi og göfga guð sinn uns liði
þrír dagar. Nú fór hún út um nætur í dal hjá Bethulie og fór í kalt vatn og bað
guð Ísrael að hann greiddi götu hennar til frelsingar lýð sínum. En hún var um
daga í tjaldi og tók eigi fæðslu fyrr en við aftan. Á þriðja degi gerði
Holofernis fagnaðarnóttverð sínum mönnum og mælti við hinn æðsta þjón sinn er
hét Vagau: " Farðu og bið hina hebresku konu sjálfkrafa samþykkjast að byggja
með mér, því að það er lögmál í Assyria ef kona gerir mein manni sínum að hann
láti hana eina." Þá gekk Vagau á fund Júditar og mælti: " Eigi skaltu foryflast,
góð kona, að ganga inn til herra míns að þú sért vegsömuð af honum og dýrkuð í
fagnaði með oss." Júdit svaraði: " Hví muna eg mæla mót herra mínum? Allt það er
gott er í guðs augliti mun eg gera og hvað sem honum líkar mun það best vera á
öllum dögum lífs míns." Nú stóð hún upp og bjó sig tíguliga og gekk í landtjald
Holofernis og stóð fyrir honum en hjarta hans brann í girnd til henna og mælti
hann svo: " Sit hér og drekk í skemmtun, því að þú fannt miskunn af vorri
giftu." Hún svaraði: " Drekka mun eg, herra, því að meiri er í dag í hug mínum
en fyrr hafði verið á mínum lífdögum." Nú át hún þar og drakk af því er
þjónustumenn hennar höfðu til búið. 10 Kapitulum Holofernis var glaður mjög og
kátur við hana og drakk svo mikið að aldrei hafði hann slíkt drukkið á öllum
sínum dögum. Um aftaninn síð fóru menn til svefns og byrgði Vagau þjónustumaður
Holofernis svefntjald hans og fór á braut, og voru allir menn móðir af
víndrykkju en Júdit var ein eftir hjá Holofernis og eskimær hennar. En er
Holofernis lá sofnaður í rekkju sinni, ákaflega drukkinn, þá mælti Júdit við
þjónusumey sína að hún stæði við dyr tjaldsins og varðveitti þau. En Júdit stóð
fyrir rekkju hans og bað með tárum og mælti hljótt: " Styrktu mig drottinn guð
Gyðinga, og líttu á þessari tíð kraft handa minna. Og svo sem þú hést fyrir að
hefja upp og efla Jerúsalem, borg þína, láttu mig algera það er eg hefi ætlað og
trúað að þú mundir verða láta." En er hún hafði þetta mælt, þá gekk hún til og
brá sverði hans sjálfs, því er hékk á stólpanum yfir höfði honum, og greip í hár
honum og mælti: " Styrktu mig drottinn guð Gyðinga á þessi tíð!" Hún hjó þá
tvisvar á háls honum áður af gekk höfuðið. Síðan tók hún hjúp hans hinn dýra en
velti bolnum úr rekkjunni á jörð. Eftir það gengur hún út og seldi höfuðið
ambátt sinni og bað hana láta í skreppu sína. Síðan gengu þær milli herbúða að
vanda sínum og komu þá ekki í dal Bethulie heldur gengu þær þegar til hliðs og
mælti Júdit til varðhaldsmanna er voru á vegum borgarinnar: " Ljúkið upp
borgarhliðum því að guð er með oss er gerði kraft lýð Gyðinga!" Og er þeir
kenndu mál hennar kölluðu þeir á presta borgarinnar og rann þá hver maður til
borgarhliðs því að engi von þótti hennar afturkomu. Þá voru ljós kveikt og slógu
menn hring um hana. Hún gekk í hinn hæsta stað í borginni og er allir þögnuðu
mælti Júdit: " Lofi þér drottin guð vorn er eigi fyrirlætur þá er vænta af honum
fulltings og með mér, ambátt sinni, fylldi miskunn sína þá er hann leit hyski
Gyðinga og drap hann vorn andskota á þessi nótt." Síðan tók hún úr skreppunni
höfuð Holofernis hershöfðingja Assyriemanna og svo hjúp hans og mælti: " Lifir
drottinn, því að mig varðveitti engill hans bæði héðan farandi og frá verandi og
hingað aftur hverfandi, og eigi lét drottinn mig, ambátt sína, saurgast, heldur
kallaði hann mig án saurgan til yðvarr fagnandi í sigri hans og afturkvámu minni
og frelsingu yðvarri. Nú játi þér honum allir, því að hann er góður því að
miskunn hans er um aldir." En allir lofuðu guð og mæltu við hana: " Drottinn
blessaði þig í krafti sínum er að öngu lét verða óvini vora fyrir þig. Ozias
mælti við hana, höfðingi þinghúss Gyðingalýðs: " Mektuð ertu, dóttir, um allar
konur fram af drottni guði Ísrael hinum hæsta. Blessaður er drottinn er skapaði
himin og jörð er þig styrkti til að sníða af höfuð Holofernis. Því að í dag
miklaði hann nafn þitt að eigi hverfi lof þitt úr munni manna er þeir minnast
krafts drottins í sífellu, því að þú vægðir eigi önd þinni í þröngving og kvöl
kyns þíns, heldur téðir þú oss í augliti guðs vors." En er allir sönnuðu þetta
var þangað kallaður Achior jarl. Og er hann kom þá mælti Júdit við hann: " Guð
Ísrael er þú bart vitni, hann hefndi þín á óvinum sínum. Hann sneið af sjálfur
höfuð allra trúlausra manna á þessi nótt með minni hendi. Og að þú reynir að svo
er, sjá hér höfuð Holofernis er hafnaði í sínum ofmetnaði guði Ísraels og þér
ógnaði bana og mælti svo: " Þá er lýður Ísraels verður hertekinn skal mínu
sverði gegnum grafa þínar síður"." En er Achior sá höfuð Holofernis þá féll hann
niður í öngvit. En er hann raknaði við féll hann til fóta henni og mælti: "
Blessuð sér þú guði þínum í hverri tjaldbúð Jakob byggir, því að hver þjóð er
heyrir nafn þitt mun lofa guð." Þá mælti Júdit við allan lýð: " Heyri þér
bræður! Festi þér upp höfuð þetta á borgarvegg til sýnis! Og er sól rennur upp
taki hver sem einn vopn sín og gangi úr borginni með gný og stígið eigi ofan að
þeim heldur gerið gnýinn sem mestan. Þá munu varðmenn flýja til höfðingja síns
og vekja hann til bardaga, en þá er jarlar þeirra renna til landtjalds
Holofernis munu þeir sjá búk hans liggjanda í blóði sínu og mun þá yfir alla
mikill ótti koma. En er þér sjáið þá flýja, sækið eftir þeim öruggir því að
drottinn mun þá fella óvini yðra undir fætur yður." En er Achior jarl sá kraft
þann er guð gerði Gyðingum, þá fyrirlét hann heiðinn sið og trúði guði og tók
umskurðarskírn. Nú þegar í dögun festu þeir upp höfuð Holofernis á borgarvegg.
Síðan tóku þeir vopn sín og gengu út úr borginni með miklum gný og herópi. Það
sá varðmenn Assyria og runnu til herbúða. En er heiðingjar urðu varir við, fékk
þeim ótta og skunduðu allir með þys miklum til svefnhúss Holofernis og ætluðu að
hann skyldi vakna við háreysti, því að engi þorði að vekja hann eða inn ganga.
En er þar komu allir höfðingjar Assyriamanna báði þeir þjóna hans: " Gangið inn,
Vagau, í svefnbúðina og vekið hann því að nú eru mýsnar gengnar úr holum sínum
og þora að eggja oss til orustu!" Þá gekk Vagau inn og stóð fyrir fortjaldinu og
hugði að þau Júdit mundu sofa bæði saman en hann heyrði ekki til þeirra. Þá gekk
hann til og lyfti forpallinu og sá þegar bol Holofernis en sá hvergi höfuðið og
lá hann stirðnaður á jörðu. Vagau tók þá að æpa með gráti og reif af sér klæði
og gekk í búð er Júdit var vön að sofa og fann hana eigi þar og hljóp þá út til
lýðsins og mælti: " Ein kona hebresk gerði mikla sneypu Nabogodonosor konungi.
Sé hér Holofernem liggja á jörðu en höfuð hans er í brottu!" 11 Kapitulum En er
höfðingjar Assyrie heyrðu þetta rifu þeir klæði af sér allir og urðu svo hræddir
og felmtsfullir og ráðagerð snerist frá þeim. Gerðist þá óp og grátur og ákaflig
veinun í herliðinu og því næst tóku þeir flótta svo skjótan að engi beið síns
náungs og forðast hinn hebreska lýð er þeir sá og heyrðu sækja eftir sér. Og
hlupu þá heiðingjar frá öllum vopnum og fjárhlutum sínum um heiðar og býi. En er
það sá Gyðingar að heiðingjar flýðu, sækja þeir eftir með herópi og
lúðrablæstri. Og því að Assyriamenn hlupu ýmsa vega í holur en Gyðingar fóru í
einum flokki drápu þeir alla hermenn er þeir máttu finna. Þá sendi sendi Ozias
höfðingi Gyðinga menn í allar borgir og héruð og bað senda menn eftir þeim
Assyriamönnum og reka flóttann allt á brott úr héruðum Gyðingalands. En þeir er
eftir voru gengu aftur til Bethulie og söfnuðu saman smala þeim er Assyriamenn
höfðu eftir leifðan og var það ótalligur auður er Gyðingar fengu þar. Eleachim
byskup kom úr Jerúsalem með öllum sínum prestum að sjá Júdit. En er hún kom
fyrir hann lofuðu hana allir og mæltu: " Þú ert dýrð Jerúsalem að þú elskaðir
hreinlífi og tókt eigi mann eftir þinn bónda. Og fyrir því styrkti þig drottinn
og muntu vera lofuð að eilífu." Þá svöruðu lýðir og sögðu svo: " Það verði! Það
verði!" Eftir það gerðu Gyðingar það ráð að safna saman öllu herfangi Assyria og
fengu riddurum. Það sem Holofernis hafði haft í gulli og silfri og dýrum
gimsteinum, það gáfu þeir Júdit. Og tignaði allur lýður með konum og meyjum og
börnum í organsöng og hörpuslætti Júdit, þenna lofsöng syngjandi drottni og
mæltu svo: " Incipiente domino in timpani, cantate deo in citharis." Eftir þenna
sigur kom allur lýður til Jerúsalem að fórnfæra og efna heit sín. Júdit gaf í
fórn guði hjúp þann er Holofernis hafði átt og vopn hans. Þá var þar allur lýður
í heilagri skemmtun og héldu fagnaðartíð þrjá mánuðu með Júdit í minning þessa
sigurs. Eftir það fór hver til sinna heimkynna og var Júdit mest metin í
Bethulia. Hún hélt hreinlífi alla sína daga í minning síns sigurs. Júdit var í
Bethulia alla ævi sína frá andláti Manases bónda síns. Á þeim degi varr hver
misseri hátíð haldin. Júdit lifði hundrað og fimm vetur. Hún gaf frelsi eskimey
sinni áður hún andaðist. Hún var grafin hjá bónda sínum og grét hana allur lýður
sjö daga. Og eftir það var aldrei gengið á ríki Gyðinga og er minning sjá haldin
í sífellu allt til þessa dags. Saga þessi hefst fyrst í Englandi og fer síðan út
til Saxlands og þá til Grikklands og því næst vestur í Afríka allt út undir
sólarsetrið og þaðan í suðurhálfu heimsins til hinnar miklu borgar Níníve og
þaðan út að heims enda til hinna miklu fjalla Kakausi. Þessi saga var tekin af
steinvegginum í Babýlon hinni miklu og meistari Humerus hefir samsett hana. En
til mega heyra þeir menn til slíkra sagna að eigi þyki víst hvort sannlega sé
saman settar því að sá sem ókunnig er landa skipun má vera að hann kalli það í
austur sem hann ætti í vestur en það í suður sem í norður stendur því að bæði
hafa breyst borga heiti og landa og leggst það að öngu ef ófróðir menn heyra til
þó hinum þyki það lýti sem fróðir eru. En þótt nokkuð þyki á mót líkindum sumt
það er til ber um fræknleik manna eður flýti ferðanna þeirra manna sem sagan
gengur frá má það eigi undrast því að þann sem hamingjan vill hefja honum má
ekki ófært verða, svo og þann sem hún vill niðra þá takast honum flestir hlutir
torveldlega. En hamingjunni er vant að trúa því að hún veltur ýmsa vega. Sögu
þessa byrjar svo að fyrir Englandi réð sá kóngur er Ríkharður hét. Hann var
kominn af ætt Eneas hins mikla af Tróju. Hann var ágætur höfðingi vaskur og vel
siðaður, íþróttamaður mikill svo engi komst til jafns við hann í því landi. Hann
var hirðprúður og vinsæll. Hann hafði fengið ágæta konu dóttur hertoga af
Saxlandi og fékk hann þar með henni mikið ríki til vesturættar með ánni Rín. Þau
áttu son þann er Vilhjálmur hét. Hann var líkur móður sinni að yfirlitum því hún
var kvenna vænst en föður sínum var hann líkur um afl og íþróttir. Ræðismaður
kóngs hét Dixin. Hann var mikill maður og sterkur vitur og trúlyndur og laut að
honum öll ríkis stjórn næst kónginum. Hann var fóstri kóngssonar og unni hvor
öðrum mikið og hann kenndi honum íþróttir og margan fróðleik. Og er kóngsson var
v vetra fór kóngur til Saxlands að skipa til ríkis síns og fór hans son með
honum og sat kóngur þar um veturinn. Ríkharður kóngur hélt mikla skemmtun á að
fara á skóg með hauka og hunda að veiða dýr og lagði hann á það svo mikið kapp
að stundum lá hann úti á skógum með hirð sinni svo vikum gegndi. Þess er getið
eitt sinn að kóngur var á skóg farinn með hirð sinni sem oftar. Einn dag var
vott veður og sat kóngur í tjaldi sinu á skóginum og smásveinar hans hjá honum
og son hans en hirðin jagaði dýr á skóginum. Að tjaldi kóngs kom einn maður
ríðandi með riddara búningi mikill vexti. Með honum reið ein kona. Hún var eigi
mjög dáfríð og samdi sér þó vel. Hún var vel búin. Þau gengu í tjaldið og kvöddu
kóng. Hann tók því vel og spurði hvað kvinna hún væri. Sagðist vera kominn utan
allt af Afríka og kveðst eiga þar veldi. " En skip mín eru hér við sjó en minn
herra hefir bannað mér mitt nafn að segja. En ég var riðin á skóg að skemmta mér
eða er það þinn son er þar situr hjá þér." Kóngur kvað það satt vera. Kóngur sér
að hún hefir gullhring á hendi og hafði ei kóngur séð meiri gersemi. Og svo
mikil eigingirni kom að honum að hann vildi fyrir hvern mun hringinn eiga og
frétti að hvort hún vildi selja honum hringinn. En hún segir að hann sé eigi
falur fyrir peninga. " En ef þér stendur hugur til hringsins, þá muntu tefla
vilja eitt skáktafl til hans ef þú setur það móti sem mig lystir." Kóngur spurði
hvað það væri. Hún mælti: " Settu út son þinn í mót því að ég á væna dóttur."
Kóngur segir sér ei son sinn svo falan að hann vildi hann við tafli setja. En
hún kvað sér öngvan akk á að láta hringinn. Nú hugsaði kóngur að tafl hans var
þar hjá honum og sá mátti aldregi láta ef sjálfur tefldi á sem það átti. Því
segir hann að hann vill til voga um eitt tafl en þó grunaði kóng hvað konu hún
mundi vera. Síðan reistu þau taflið og tefldu með þessum skilmála og finnur
kóngur að hún teflir forkunnar vel. En þó lukar svo að hún fékk litla bert.
Kóngur kallaði til hringsins en hún kallaði jafntefli. vita kóngar er voru eftir
á borðinu. Kóngur vill taka til hringsins. Þá mælti förunautur hennar: " Mikið
þyki mér kóngur hafa til síns máls. En fyrr en þið dragist um hringinn þá býð ég
þér burtreið og hafi sá okkar hringinn sem betur veitir." Kóngur kvað sig ekki
dvelja. Taka smásveinarnir þá hest kóngs og herklæði. Síðan tóku þeir hringinn
og festu við tjaldið og lögðu við níðings nafn hver sem annan sviki. Nú stökkur
kóngur á hest sinn og riðust að djarflega og finnur kóngur að þetta er hinn
mesti hreystimaður. En svo lauk að brotnaði hryggur í hesti hins komna manns. Í
þessu bili kom hirðin kóngs í rjóðrið og jafnskjótt hurfu þau í burt en kóngur
tók hringinn og sagði sínum mönnum til tíðinda hafði borið um daginn og sýndi
þeim hringinn og þóttust þeir eigi þvílíkan grip séð hafa. Gjörði kóngur nú menn
af skóginum til sjóvarins að forvitnast hvað satt væri um sögu þeirra og fundust
þar hvorki menn né skip og öngvir höfðu varir við orðið að þar hefði nokkuð
komið og þótti mönnum kóngur mikla giftu til hafa borið um viðskipti þeirra. Fer
kóngur nú heim af skóginum og litlu síðar fer kóngur heim til Englands og situr
nú í sínu ríki langa tíma. Kóngs son tekur nú að vaxa og hér með eykst honum afl
og íþróttir. Hver maður unni honum hugástum. Faðir hans bauð honum að gjöra hann
riddara og gefa honum lén mikið innanlands en Vilhjálmur kveðst ekki með fé
kunna að fara en kveðst nafnbótum ekki auka vilja fyrr en hann ynni nokkuð til
frægðar. Kóngur gaf honum hringinn þann sem hann hafði fengið á skóginum og
sagði það maklegast að hann nyti hans fyrir það að hann var í móti honum settur.
Líður nú til þess að Vilhjálmur er xv vetra gamall. Var hann þá svo sterkur að
engi maður í því landi stóðst honum hvorki um afl né íþróttir. Þessu næst vill
Ríkharður kóngur fara til Saxlands og með honum fór son hans og tekst þeim sú
ferð vel og dvaldist hann þar um veturinn. Ríkharður kóngur fór að veislum um
veturinn yfir land sitt og setti lög og landsrétt en er hann skyldi fara heim
aftur til sinnar borgar er Sauis hét lá vegur hans um fjallgarð nokkurn og voru
þar gljúfur þröng. Veður var gott öndverðan daginn en síðan gjörði á vind og
varð ofviðri svo mikið með eldingum að undur þótti. En er þeir komu á mitt
fjallið æstist veðrið svo mjög að þá sló niður af sínum hestum og hestana niður
undir sumum og skeindust þeir á sínum vopnum. Voru sumir hestarnir beinbrotnir
en veðrið var svo svart að engi sá annan og gekk þetta ii eyktir dags. En er
nokkuð linaði veðrinu fóru þeir á fætur sem sig gátu borið og könnuðu liðið og
voru margir dauðir en kónginn fundu þeir hvergi og leituðu hans það sem eftir
var dagsins. Koma nú heim og sögðu þessi tíðindi og reis þar upp mikil sorg og
var hans leitað langa tíma og til frétta gengið við vísindamenn og fannst engi
svo fróður að nokkura vitneskju hefði til hvort hann var lífs eður dauður.
Fréttist þetta nú heim í England og þótti öllum þetta mikil tíðindi og var það
allra manna vilji að taka Vilhjálm til kóngs en hann vildi það eigi og skipaði
Dixin valdsmann yfir ríkjunum báðum. Þeir sátu í borg þeirri er Vinsestur heitir
og leið svo fram þetta ár. Kóngsson fór á skóg einn dag og er hann var staddur í
einu rjóðri einn því hann var sjaldan með glöðu bragði síðan hann missti föður
sinn. Hann hafði hringinn góða á hendi. Þá var veður gott og þó heldur við þoku.
Hann heyrði þá kveðið svo dvergmála kvað við. Hann heyrði og dunur miklar og því
næst kom fram úr skóginum jötunn einn ógurlega stór. Hann var sköllóttur en það
hár sem með vöngum var var svo hart sem tálknfanir og tók niður undir belti.
Augu hans voru opin en mikil sem stöðuvötn og hvít sem hégeitlar. Brýn hafði
hann stórar og svartar sem krákur. Hvarma hárin löng og svo snörp sem svíns
busti. Nef hans var með iiij hlykkjum og sé niður fyrir munninn. Tenn hans voru
gular og sköguðu langt fram úr þjófskjaftinum á honum en hann var svo hvofta
mikill sem í naust sæi. Hann hafði fótsíðar hendur og langa fingur og negl sem
gamms klær og að öllu var hann verr en frá mætti segja. Hann kvaddi kóngsson með
nafni. Hann tók vel kveðju hans og spurði hver hann væri eður hvaðan hann hefði
að komið. " Öngu varðar þig það" sagði hann" hvaðan ég kom. En nafn mitt segi ég
þér eigi en þó á ég við þig erindi." " Þá muntu verða að birta það" sagði
kóngsson. Hinn segir: " Ég er sendur eftir gullhring þeim sem þú hefir á hendi."
" Eigi mun ég hringinn þrautlaust missa" sagði kóngsson. " Ég vil gefa þér við
gull svo mikið sem þú vilt til mæla" sagði hann. Kóngsson segir: " Ekki er ég
mangari." " Þá muntu vilja setja hann undir tafl" sagði þursinn" því að faðir
þinn vann hann svo". " Hvað hefir þú í mót að setja" sagði kóngsson. " Hring
þenna sem ég hefi á hendi" sagði hann" og vegur hann eigi minna og þar með höfuð
mitt og mun ég eiga að leysa það með því sem þú skilur á ef þú hlýtur". " Hér er
ekki tafl" sagði kóngsson" en ég vil á ekki tafl tefla utan það sem faðir minn
hefir átt". " Það mun eigi lengi sótt vera ef fljótur maður fer eftir og vil ég
sækja það" sagði hann. " Vel má það" sagði kóngsson. Þursinn hljóp nú af stað og
kom aftur vonum skjótara og ætlaði kóngsson að hann mundi ekki heim kominn. Þeir
reistu nú tafl og tefldu nokkura stund og lauk svo að þursinn fékk mát. Var hann
þá illur yfirsýndar og pungaði þó taflið en kóngsson tók gullhringinn til sín.
Þursinn mælti: " Með hverju skal ég nú leysa höfuð mitt?" " Þú skalt sækja mér
öll herklæði" sagði kóngsson" svo traust að eigi kunni að bila og kom aftur fyrr
en vi mánaðir sé úti og sjá svo fyrir að það verður bani þinn ef nokkur löstur
er á þeim". " Þunga dagleið fær þú mér" sagði þursinn" nær sem ég get launað
þér. En tefla skulu við oftar". Skildu þeir nú við svo búið. Kom kóngsson seint
heim um kveldið og spurði Dixin hvað hann hefði dvalið en hann sagði sem farið
hafði" Eigi lasta ég þessa þína ferð" sagði Dixin" en þó vilda ég að þú legðir
eigi leik þinn við þursinn". Kóngsson sagði það ei mikla mannraun. " Af honum
munu vér þungt hljóta" sagði Dixin. kóngsson sagðist aldrei kvíða ókomnum degi.
Líður nú til þess er kóngsson átti að vitja taflfjárins. Kemur hann nú í skóginn
þar sem þeir áttu að finnast og kemur þursinn þar. Kóngsson heilsaði honum. Hann
færði kóngssyni brynhosur af stáli slegnar. Síðan færði hann hann í þrefalda
brynju. Þóttist kóngsson eigi hafa séð betri brynju" Þessa brynju tók ég af
Andvara dverg" sagði þursinn" en hann hafði gjört hana Herjuð kóngi í Hólmgarði.
Ekki vopn festir á henni og mun sá jafnan sigur hafa sem í henni er. Ekki vildi
dvergurinn missa hana fyrir ccc punda gulls". Því næst fékk hann honum hjálm.
Hann var gjör af hörðu stáli, skyggður sem gler og gimsteinum settur. Ademas
hinn harði var ofan í honum miðjum og hvaðan sem þú leist á hann var að sjá sem
x menn gengi að að berjast og sýndist sjá mannfái kvikur ef sólin skein á hann.
" Þenna hjálm" sagði hann" hefir átt Herkúl hinn sterki og bar hann á höfði þá
hann drap hinn mikla risa Centauris að eigi gat c manna í hel komið þó bundin
væri önnur hans hönd. Eigi mun betri hjálmur finnast". Því næst fékk hann honum
sverð það var xi spanna hátt í milli hjalta og höggstaðar. Svo sýndist sem einn
vargur hlypi undan hjöltum þess og fram á oddinn ef niður vissu hjöltin en þá
undir hjöltin ef niður vissi oddurinn og var sem hann elti einn íkorn. " Þetta
sverð" sagði hann" heitir Samiron. Það hefir átt Baldvini kóngur af Indíalandi
hinn sterki. Það lá xiii vetur í orms bóli þess er Vispir hét og í hans blóði
var það hert og væntir mig að eigi muni betra sverð finnast". Hann tók nú einn
skjöld gulli lagðan og gimsteinum settan. Þúsund marka gulls var á skildinum en
gimsteinana kostaði þó meira. Þar var á skrifuð saga Jasons hins sterka föður
Agamenons Grikkja kóngs og hertoga Menelás hins sterka sem átti Elenu stjörnu og
hversu hann sótti gullreyfið í Kolkoss og hversu þeir drápu Lamidon kóng föður
Príamus kóngs í Tróju. Þenna skjöld bar Ektor er bestur riddari hefir verið en á
röndinni utan um skjöldinn var saga Alexandurs Makedón er vann alla veröldina og
hversu hann var svikinn með eitri í Babýlon. Þenna skjöld bar burt af Tróju
Neoptulemus son Akillas hins sterka er Ektor drap en síðan fékk hann Túrnus sem
drap Pallas son Enangris kóngs af Sýrlandi er stærstur maður hefir verið. Síðan
tók hann burtstöng og mælti: " Þessa burtstöng lét gjöra Lúkanus huldumaður og
höfðingi í fjalli því sem Lúkanusfjall heitir og sendi hana Tolomeus kóngi til
Egiptalands. Hann vildi þiggja stöngina en tímdi öngu að launa. Því sendi
Lúkanus Alfrigg dverg að stela henni burt en ég fann hann á veginum og tók ég af
honum stöngina. Hún heitir Bulta. Verð hennar er asnabyrður af brenndu silfri og
hinn ríkasti kastali í Frans. Tak nú gripina og gjör hvítt höfuð mitt." Þá mælti
kóngsson: " Vel hefir þú þetta efnt og munu við nú skilja." " Viltu ekki tefla
eitt tafl" sagði þursinn." Eru hér gullhringar er ég vil setja út í móti hring
þínum sem ég var eftir sendur og þar með höfuð mitt með sama skilmála og fyrr."
Kóngsson bað hann ráða. Reisa þeir nú taflið og fór sem fyrr að jötunninn lét
bæði taflið og peningana og svo höfuðið. Hann mælti: " Með hverju skal ég nú
leysa höfuð mitt?" " Ég skal nú hægja þér" sagði kóngsson." Þú skalt sækja mér
hest, söðul og beisl, svo góðan að samgildi herklæðunum. Síðan skaltu segja mér
hvert faðir minn er lífs eður dauður eður hvar hann er niður kominn." " Það
vilda ég þó síst kjörið hafa" sagði þursinn" og lítil heillaþúfa verður þú mér
um að þreifa nær sem ég get launað þér. En það skil ég til að við skulum tefla
oftar." " Það skal verða aldrei" sagði kóngsson" og kom aftur innan mánaðar" og
skildu þeir að þessu. Fór kóngsson nú heim af skóginum og sagði Dixin hvers hann
hafði aflað. " Það uggir mig" sagði Dixin" að við hljótum illt af honum og eigi
skaltu einn finna hann oftar ef ég má ráða." Líður nú til stefnudags. Býst
kóngsson nú heiman og kemur í þann stað sem þeir áttu að finnast. Kóngsson biður
nú í rjóðrinu og litlu síðar kemur leikbróðir hans ríðandi í rjóðrið og stígur
af hestinum. Kóngsson þóttist eigi hafa séð slíka gersemi og mælti til
jötunsins: " Og þú kemur ríðandi" sagði hann. " Þér er það að kenna" sagði
jötunninn. " Þena hest sótt ég í auðnir Indíalands á bjarg það er Telli heitir.
Það er allt skipað ormum. Gull skortir þar eigi og því er gulls litur á tagli
hans, faxi og hófum. Skálkur hét dvergur sá sem hann hefir tamið og fætt hann á
mjólk ormanna. Hann er svo snar sem svala á flug og svo sterkur að iij úlfaldar
mega ei lyfta hans byrði. Betri er hann til vígs en iiij menn. Júbin kóngur átti
hestinn er stýrði Blökkumannalandi og með söðulinn og söðulklæðið. Það er ofið í
álfheimum og veit engi hvað klæði í því var. Það brennur ekki í eldi og ber sinn
lit hverjar vij nætur á tólf mánuðum. Söðulinn keypti Júbin kóngur að kaupmanni
einum úr Babýlon og gaf honum við iij drómunda hlaðna af gersemum og gullker það
engi vissi hvað hann kostaði en Merkúríus ömmubróðir minn var smásveinn kóngs og
stal hann þessum þingum og færði mér en kóngur lét hengja hann." Tók kóngsson nú
við hestinum og stökk á bak og mælti: " Seg nú hvað þú veist til föður míns." "
Fyrir því þyki mér mikið" sagði hann" en þó lifir faðir þinn og er í því landi
er Eirs heitir." " Hvar er það land" sagði kóngsson. " Seg þú þér það sjálfur"
sagði þursinn" en eigi muntu svo burt fara að við teflum eigi". Og er þeir höfðu
þetta að tala kom Dixin ríðandi með mikla sveit manna og hvarf jötunninn þá.
Dixin ávítaði kóngsson en kóngsson sagði að ekki sakaði til. Heldur Dixin nú
vörð á kóngssyni. Það ber nú til þessu næst að kóngsson tekur andvökur og eina
nótt stendur hann upp og leynist burt og fer í skóginn. Eigi gekk hann lengi
áður leikbróðir hans kemur á mót honum og heilsar honum glaðlega og spurði því
hann væri úti á nóttum" eður viltu ekki tefla". " Ekki hef ég við því búist"
sagði kóngsson" Það er þó undir minni ferð" sagði jötunninn" er mér allt um
hringinn. " Eigi sett ég hann út lengur" sagði kóngsson. " Ég mun þó sýna þér
mitt útlag" sagði þursinn. Tekur hann nú tafl undan stakki sínum. Aldrei hafði
kóngsson slíkan grip séð og gjarna vildi hann taflið fá og spurði hvað gilda
skyldi. " Set út hringinn" sagði hann" eður höfuð þitt". Kóngsson hugsar hversu
áður hafði farið með þeim og þótti honum sér ráðinn sigurinn. Ekki vill
jötunninn þá annað taflfé hafa en höfuð kóngssonar. Þá sagði kóngsson að hann
mun gjöra honum þvílíkan kost sem hann hafði áður gjört honum að eiga lausn á
höfði sínu og því játuðu nú báðir. Sem þeir höfðu reist taflið kom úr skóginum
ein jungfrú svo fögur að kóngsson hafði öngva séð slíka. Hún hneigir kóngssyni
kurteislega. Jötunninn heilsaði dóttur sinni. " Ólíklegt er það" sagði kóngsson"
svo fjandlegur sem þú ert". " Margur er sínum ólíkur" sagði jötunninn. Kóngssyni
fannst meira um meyna en taflið því hún setti sig gegnt honum og var mjög tileyg
og svo mikið leiddi honum af fegurð hennar að hann lét taflið. " Nú er svo
orðið" sagði jötunn" að ég á vald á höfði þínu og naut ég ráða dóttur minnar."
Nú sér kóngsson að brugðið er yfirlitum hennar og þóttist hann nú aldrei hafa
séð illilegra flagð. Bað hann jötunninn greiða fyrir sér um höfuðlausnina og var
hann þá reiður mjög og tók vopn sín. Jötunninn mælti: " Eigi muntu vilja níðast
á mér en minni þraut mun ég leggja fyrir þig en þú lagðir fyrir mig. Áður iij
vetur eru liðnir skaltu koma til hellis míns og eru þar níutigir trölla. Þá
skaltu segja mér hvað þau heita öll. Þangað skaltu hafa með þér hringinn
Tröllkonunaut og er þú hefir þetta gjört þá ertu laus allra mála við mig ellegar
verður það bani þinn." Kóngsson brá nú sverðinu og hjó til jötunsins en hann
steyptist í jörðina og sá hann í iljar honum en sverðið sökk í bjargið. Kóngsson
var nú í þungu skapi og þóttist illa teflt hafa. Snýr nú heim af skóginum. Kom
þá fóstri hans í mót honum og margt fólk úr borginni að leita hans. Sér Dixin að
hann er með þungu bragði og ávítaði hann um sína breytni og spurði hvað til
tíðinda hefði borið. En hann lét illa yfir og sagði honum þó sem farið hafði.
Hann kvað það hafa farið eftir því sem hann hefði grunað. " Ei má nú um sakast"
sagði kóngsson. Fara þeir nú heim og sátu um kyrrt það sem eftir var ársins og
var kóngsson jafnan hljóður. Að vori lætur hann þing stefna og lýsir yfir því að
hann ætlar úr landi og ætlar ei aftur að koma fyrr en hann hefir fundið föður
sinn annaðhvort lífs eður dauðan og skipaði hann Dixin til varðar yfir ríkið til
þess er hann kæmi aftur. Margir hörmuðu það og báðu hann halda ríki sinu en hann
bað þá vera hlýðna fóstra sínum og kveðst aftur mundu koma innan sjö vetra"
ellegar skulu þér halda mig dauðan ef þá fréttist ekki til mín". Lofuðu allir að
gjöra sem kóngsson vildi og sleit svo þinginu. Þessu næst býst kóngsson burt af
Vinsestur og hafði hest sinn Valentína og vopn. Honum fylgdu ij smásveinar. Hét
annar Heimir en annar Rogerus. Hann bað vel lifa borgarmenn en allir báðu hann
vel fara og heilan aftur koma. Fer Vilhjálmur nú fyrst til Saxlands og oftast
huldu höfði. Er ei getið um ferðir hans fyrr en hann kemur út í Lumbardi. Eitt
kveld tók hann sér náttstað í einum skógi undir fjöllum Asprement. Þeir slá nú
tjaldi sínu á einni eng. Og er þeir bjuggust til náttverðar heyrðu þeir dunur
miklar. Sveinarnir hljupu út og sáu að þar var komið dýr það tígris heitir. Það
er stórt og grimmt og svo ágjarnt að það sér aldrei svo marga hjörð að það drepi
ei allt undir sig og aldrei er það svo svangt að það gái síns matar fyrr en það
hefir drepið allt það sem þá sér það. Nú hleypur það að hestum þeirra og slær
til dauðs báða en sveinarnir hlaupa að dýrinu og höggva til þess báðir senn en
dýrið slær þá með sínum hala svo að þeir koma báðir niður dauðir. Nú hleypur
Vilhjálmur út af sínu tjaldi og sér hvað um er. Dýrið hleypur í mót honum með
gapanda gini en Vilhjálmur hjó til dýrsins og tók af trýnið fyrir neðan augun.
Dýrið reiðir þá hramminn og vill ljósta hann en Vilhjálmur hjó á þann fót
dýrsins sem það stóð á og tók þar af en dýrið steyptist í fang Vilhjálmi og var
það mikil aflraun að halda því en það hryddi blóði um hann allan. Hesturinn
Valentína kemur nú að og hefur upp sína afturfætur og lýstur á mjaðmir dýrinu
svo að það lykknast við. Neytti Vilhjálmur nú sverðsins og hjó á hrygg dýrinu
svo sundur tók. Gekk Vilhjálmur þá til hinna dauðu og gróf þá í jörð og gekk
síðan til tjalds og svaf af um nóttina. Að morgni dags stóð Vilhjálmur á fætur
og leggur söðul á sinn hest og reið burt af mörkinni og stefnir út að hafinu.
Ber nú ekki til tíðinda fyrr en hann kemur í skóg þann er Lutuvald heitir. Tekur
hann sér þar náttstað og setur sitt tjald og býst til svefns. Hann heyrir nú
bresti stóra og skræki mikla. Gengur hann þá út og sér að eldur brennur í
fjallshlíðinni. Tekur hann nú vopn sín og gengur eftir hljóðunum og er hann kom
að grjótskriðu einni sér hann hvar fer einn flugdreki og hefir dýrið óarga í
klóm sér og hefir fest þær í bógum dýrsins. Og er drekinn beinir flugin heldur
dýrið sér í eikurnar og verður þá allt upp að ganga og fara þeir með þessu upp í
fjallshlíðina og nú kemur Vilhjálmur að og höggur til drekans og kemur á
lykkjuna er hann hafði vafið um dýrið og tók þar í sundur. Drekinn steyptist þá
áfram og gaus eldur úr nösum hans og munni en Vilhjálmur hjó nú á háls drekanum
iij högg áður af tók höfuðið. Síðan hjó hann af hremsur drekans við bógunum
dýrsins en það skreið að Vilhjálmi. Hann gekk nú þangað sem eldurinn brann og
kemur að bóli drekans og var þar mikið gull og iij ungar mjög stálpaðir og drap
Vilhjálmur þá og tók slíkt af gulli sem honum líkaði. Fór síðan til tjalds síns.
Dýrið fylgdi honum og skildi aldrei við hann meðan það lifði. Dvaldist hann þar
nokkurar nætur og græddi dýr sitt. Eftir það bjóst hann þaðan og stefnir út að
hafinu. Þá er Vilhjálmur kemur út að Njörvasundum kemur hann eitt kveld úr
mörkinni fram. Sér hann þá fagrar grundir og höfn væna. Þar fljóta á xv skip
glæsileg með gylltum veðurvitum en á landi var langtjald með dýrum vefjum.
Þóttist hann skilja að þar mundi mikilhæfir menn fyrir ráða. Hann sté af baki
úti fyrir langtjaldinu. Varðmenn heilsuðu honum en hann spurði hvað höfðingi
þeirra hét en þeir kváðu hann heita Reginbald. þann kalla Norðmenn Rögnvald. og
var son Kirjalax kóngs af Miklagarði er öðru nafni hét Mikel. Reginbald sat þá
yfir borðum. Vilhjálmur gekk þá inn í tjaldið og kvaddi kóngsson kurteislega.
Reginbald tók honum blítt og spurði hvað manna hann væri. Hann kveðst Vilhjálmur
heita og vera kynjaður af Englandi" en sum ætt minn er við Rín". Reginbald bað
hann vera vel kominn og hvílast þar og segja þeim tíðindi. Vilhjálmur kvað sér
vel hafa til borið ef þeir vildu flytja hann út yfir hafið. Var nú tekið af
hesti hans en Reginbald skipaði honum til sess. Vilhjálmur kallaði dýrið til sín
en það lagðist fyrir fætur honum og sýndist mönnum sá gestur óhýrlegur.
Reginbald spurði hversu lengi dýrið hefði honum fylgt en Vilhjálmur sagði að það
hefði honum lengi verið eftirlátt" og þótti það mikið á um minn hag þá ég var í
mínu landi að ég þótta ekki vel hugaður og vildu höfðingjar því eigi hafa mína
þjónustu. En dýr þetta gjörir mér mikinn styrk ef nokkurir vilja mér í mót gjöra
og verður það að flytja með mér því að ég hefi nóga peninga að gefa undir okkur
en það gjörir öngum vont utan sjálfur valdi". " Eigi mun ég skip meta við þig"
sagði Reginbald" og ólíkur ertu til þess að þú sért huglaus og eigi mundi dýr
þetta lítilmenni fylgja". Dvaldist Vilhjálmur þar um nóttina. Um daginn eftir
spurði Reginbald hversu við vissi um ferð Vilhjálms en hann kveðst vildu kynna
sér siðu höfðingja fyrir utan hafið. Þá spurði Vilhjálmur hversu við vissi um
ferð Reginbalds en hann kveðst hafa heimt skatt föður síns í Spania og sagði að
veður gengi þeim lítt í hag. " Höfu vér legið hér hálfan mánuð." Nú komu
varðmenn inn og sögðu að skip sigldi á höfnina. Gengu menn þá út og sáu að lx
stórskipa voru komin á höfnina og ij drekar stórir sem drómundar. Þessir kasta
bryggjum á land og setja herbúðir. Sáu þeir að þessir mundu miklir fyrir sér.
Voru þeir ólíkir öðrum mönnum að vexti og vopnabúningi og er þeir höfðu um búist
var mjög á liðinn dagurinn. Nú ganga tólf menn frá herbúðum miklir vexti og bar
þó einn langt af öðrum. Þeir gengu í tjald Reginbalds. Hinn mikli maður kvaddi
kóngsson. Hann tók kveðju hans. Komumaður mælti: " Ég var sendur til yðvar af ij
kóngssonum. Heitir annar Artimund. en annar Armidon. Þeir eru synir Arkilaus
kóngs hins ríka er ræður fyrir landi því er Jerikon heitir. Það liggur til
austurs frá Blálandi. Þessir kóngssynir eru hér komnir og báðu að þér skylduð á
morgun koma til þeirra og gefast viljugir í þeirra vald. Er þeim og sagt að þú
eigir eina fríða systur og hefir Artimund ætlað sér hana eður hafa við hönd sér
en Grikkland ætla þeir sér og ei sæta þeir hæru karlinum föður þínum og eigi
megi þér standast þeirra hernað. Hafa þeir unnið Sikiley og Bláland og kúgað
stólkónginn í Babýlon. Nú segið hvað yðvar vilji er." Kóngsson svarar: "
Sköruglega flytur þú þitt erindi eður hvert er nafn þitt." " Landres heiti ég"
sagði hann. " Því vilja kóngssynir gjöra mér svo harða kosti?" sagði Reginbald.
" Öngum munu betur bjóða" sagði Landres. " Seg það þínum höfðingjum" sagði
Reginbald" að þeir skulu finna mig á morgun og eigi svo auðveldan sem þeir mæla
til. Mun sá verða skilnaður vor að þeir krefja ekki oftar minnar þjónustu.
Hræðumst ég lítt þeirra liðsfjöld því að auðnan ræður sigrinum." Fer Landres nú
burtu og finnur sína höfðingja og segir þeim svo skapað. en þeir létu vel yfir.
Nú tekur Vilhjálmur til orða og mælti: " Mjög þótti mér þér missýnast kóngsson
að þú tókst eigi þau boð sem þér voru boðin og væri ráðlegra að leita um sættir
með yður." " Fyrr skal falla hver um annan" sagði kóngsson" en ég flýja eður
friðar biðja." " Það sé ég að far það sem þér veittuð mér verður mér að lítilli
hjálp" sagði Vilhjálmur. " Byrjar þú þessa styrjöld að ég voga eigi nærri að
vera." Nú tóku menn að hlæja og sögðu að betra væri að drepa hann. Reginbald
mælti: " Látum hann fara. Á hann oss ekki gott að launa." Reið Vilhjálmur nú í
skóginn og fylgir dýrið honum. Reginbald bað sína menn vera búna snemma um
morguninn. " Skulu vér ganga á brekku þá sem er fyrir ofan búðir hermanna. Skulu
vér eigi bíða áhlaups þeirra og látum valslöngur ríða að þeim." Breyta þeir nú
öllu sem Reginbald skipaði. Fylkir hann nú liði sínu um nóttina og skipar
hverjum þar sem vera skal. Ganga þeir nú gegnt herbúðum og biðu þar dags.
Dagsbrúnin horfði svo við að víkingar áttu að sjá í móti henni og er dagur
rennur lætur Reginbald ríða grjót og valslöngur á herbúðir og vakna víkingar við
illan draum. Nú biðja þeir bræður að skal blása í lúðra og vopnast nú herinn og
er sett merki upp. En áður þeir voru búnir voru niður brotnar herbúðir og drepið
margt manna. Lustu þeir nú upp herópi og gengu upp á brekkuna. Sáu víkingar mjög
illa á mót dags brúninni. Varð nú mannfall mikið af víkingum meðan sem myrkvast
var en er birti komust þeir upp á brekkuna. Var þá öngum aðsóknar að frýja.
Landres bar merki þeirra bræðra og var heldur stórhöggur en þeir bræður fylgdu
merkinu. Var öngum lífs að vænta þeim sem fyrir þeirra höggum varð. Féllu nú
menn Reginbalds með góðan orðstír. Daníel hét merkismaður Reginbalds. Hann var
góður riddari og aldrei hafði hann sínu sverði svo fram höggið að ei yrði manns
bani. Reginbald fylgir honum vel og var þar æ sem mest var mannraun og báðar
hendur hafði hann blóðugar til axla. Armidon sér nú hvar Reginbald fer og eirir
honum það illa og ríður í mót honum. Vilhjálmur heyrir nú gný til orrustunnar
þar sem hann er og kemur í hug að gott mundi að reyna sverð sitt. Brynjar hann
sig og sverð hefir hann í hendi og ríður til orrustunnar. Nú gengur Landres vel
fram og drepur allt það sem fyrir verður. Daníel snýr í mót honum og er þeirra
viðskipti allhraustlegt. Landres höggur enn mikið högg til Daníels í skjöldinn
og klauf hann að endilöngu en oddurinn nam kviðinn og rysti sundur. Daníel hjó
til Landries og kom á höndina og tók af í úlfliðnum, féll merkið á jörð.
Vilhjálmur kom nú að og stendur ekki kyrr, hann vísar fram dýrinu, það hljóp að
Landries og festi sínar klær undir hans viðbeini og reif hann sundur svo
inniflin féllu á jörð. Vilhjálmur snýr að Artimund hinum sterka, hann hafði
nýdrepið einn kappa, hann hjó til Vilhjálms, hann kom fyrir sig skildinum og
stökk sverðið út af og kom á háls einum manni og tók af höfuðið. Þrír kappar
hjuggu senn til Vilhjálms en hann klauf þann í herðar niður sem fyrir honum var,
en dýrið sló annan til dauðs með halanum. Laust það á skjöld Artimund og
brotnaði hann í stykki. Vilhjálmur sveiflaði sverðinu á háls þeim sem honum var
til hægri handar og tók af höfuðið en sverðið kom á hönd Artimund og tók fyrir
neðan olbogann þá vinstri, en Artimund hjó til Vilhjálms í hjálminn og bilaði
ei. Þó var höggið svo þungt að Vilhjálmi lá við óviti og féll blóð af hans munni
og nösum, og nú hjó Vilhjálmur á þverar herðarnar á Artimund og tók hann sundur,
féll hann nú dauður á jörð. Þetta högg hræddust allir og þorði engi mót honum að
ríða, en dýrið drap allt það sem fyrir því varð. Þar tökum vér nú til sem
Armidon ríður mót Reginbald. Þó hafði Reginbald ærið að vinna þar tveir kappar
sóttu að honum. Reginbald hjó á öxlina öðrum svo frá skyldi síðuna. Þurfti hann
ei meira. Assus hjó í skjöld Reginbalds svo að festi sverðið. Reginbald hjó af
honum báða fæturna fyrir neðan hnéskelina. Reginbald hjó á hönd Armidon og hraut
sverðið niður. Síðan fékk hann bana, voru nú dauðir allir höfðingjar. Þeir
Reginbald og Vilhjálmur hröktu hina sem eftir voru og drápu þá svo ekkert stóð
við þeim. Átti Reginbald sigri að hrósa. Var nú komið kveld og ríða þeir til
herbúða, var enginn nálega ósár nema Vilhjálmur og Reginbald. Reginbald tók í
tauma á hesti hans og leiddi fyrir sitt langtjald og þakkaði honum liðveislu og
kveðst honum lífgjöf eiga launa. " Vissa ég að þú mundir ei svo blautskreiður
sem þú lést og aldrei skal ég þér bregðast." Vilhjálmur kveðst það með þökkum
taka vilja. Voru nú bundinn sár manna og sváfu af um nóttina, en að morgni
könnuðu þeir skip víkinga, tóku skipin og herfang allt og skiptu með sér, lágu
þar mánuð áður færir voru. Síðan sigldu þeir burt. Hafði Reginbald orðið að fá
sér menn og fóru með öll skipin. Sigldu síðan heim til Miklagarðs og skyldu þeir
Vilhjálmur hvorki sæng né sess. Þóttust borgarmenn ei vita hvör vera mundi. Bar
þá brátt að. Var kóngi sagt að son hans væri heim kominn: Var nú lokið upp
Stólpa sundum og sigldu þeir inn á höfnina. Gengu allir móti kóngssyni. Skorti
nú ei gleði í Miklagarði, var nú básúnað í hvörjum turni. Var nú fagnafundur með
kóngi og syni hans. Þóttist hann nú hafa heimt hann úr helju. Hafði kóngur spurt
að þeir bræður höfðu leitað að Reginbald en vissi ei hvörninn farið hafði.
Fagnar nú hvor öðrum en enginn gáir að Vilhjálmi. Leiðir keisarinn son sinn í
höllina og setur hann í hásæti hjá sér. Það er nú af Vilhjálmi að segja hann
leiðir hest sinn af skipunum og fylgir dýrið honum. Leggur hann söðul á sinn
hest og herklæðist, ríður svo til borgarinnar. Hann sér margar ágætar hallir,
einn turn sá hann miklu fegri en önnur hús. Sá hann og einn vaktara þar við,
þann drap hann og reið að kastalanum, var hann opinn, hann sté af baki og gekk
inn, og dýrið með honum. Þar sá hann níutigir meyja og margt fólk annað og var
það að máltíð. Eina mey sá hann þar svo fagra að aldrei hafði hann fegri séð.
Hræddust þær dýrið. kóngsdóttir mælti: " Set þig niður góður drengur og seg oss
tíðindi en ábyrgst þig sjálfur, því ókunnugum leyfist hér ei inn að ganga." Hann
sest niður á einn stól. Jómfrúin spyr hann að nafni. Hann segir henni það og
fósturland sitt. " Með hvörjum fórstu hingað yfir hafið?" " Með Reginbald" sagði
hann. " Ertu hans góður vin" sagði hún. " Vel gjörði hann til mín" sagði hann,"
eður með leyfi vil ég spyrja ertu Astrinómía kóngs dóttir?" " Já" sagði hún. "
Hvað merkja þessar steyngur og manna höfuð á?" Hún sagði: " Það eru höfuð af
þeim sem orloflaust hafa hér inngengið, en sumir hafa mín beðið, og er þetta
þeim gjört móti mínum vilja." Nú er Reginbald kominn í hásæti og saknar
Vilhjálms. Hann spurði sína menn hvar hann væri en enginn kunni honum það segja.
Stökkur hann nú undan borðum og menn hans, leitar Vilhjálms og finnst ei. Er
Reginbald nú hinn reiðasti. Í þessu kemur geldingur sá er geyma átti kóngsdóttur
segjandi: " Ó herra mikil stórtíðindi hef ég yður að segja, maður svo stór sem
tröll er kominn í turn til dóttur þinnar, honum fylgir óarga dýrið." Kóngur
biður sína menn herklæðast og drepa þenna mann, Hlaupa menn til vopna, er nú
blásið herblástur. Nú heyrir Reginbald gnýinn og biður menn sína herklæðast og
vitja sín í kastalann. Þeir gjöra nú svo sem þeim var skipað. Nú heyrði
kóngsdóttir herblásturinn og mælti til Vilhjálms: " Eigi er nú vel orðið" sagði
hún." Nú er faðir minn viss orðinn að þú sért hér kominn og haf þig í burt sem
harðast því ekki megum vér þér gott veita þó vér vildum." " Eigi munu þeir drepa
mig saklausan" sagði Vilhjálmur. " Nógar munu þeir sakir kalla" sagði hún. " Það
skaltu sjá mega" sagði Vilhjálmur" að ég skal eigi yfir gefa mig að öllu
óreyndu". " Eigi mun þér jafnleikis unnt vera" sagði kóngsdóttir. " Vel er þó
svo sé" sagði Vilhjálmur og þakkaði hann henni sínar tillögur og gekk úr
kastalanum og til hests síns. Í þessu kom Reginbald þar og mælti svo til
Vilhjálms: " Fyrirlát mér hversu ég skilda við þig í ókunnu landi og eigi er nú
vel orðið að þú ert orðinn fyrir reiði föður míns fyrir það að þú hefir farið í
kastala hans dóttur og drepið hans varðmann. " Það munda ég vilja" sagði
Vilhjálmur" að dýrt keypti þeir mig áður þeir fengi mig sótt". Nú kemur kóngur
með sína menn og spyr hvar það arma fól væri að svo mikla óhæfu hefði gjört að
ganga í turn hans dóttur utan orlofs. " Hér máttu þann sjá" sagði Vilhjálmur" og
ef það er saknæmt þá fáið til iij af yðru liði í móti mér og mínu dýri. En ef
þér viljið vinna mig með liðsfjölda þá mun ég öngan spara á meðan ég get upp
staðið." Reginbald mælti til kóngs." Góði faðir" sagði hann" gef þessum manni
upp reiði þína því að honum var þetta óvitandi en ég á honum gott að launa því
hann gaf mér líf í Njörvasundum þá ég börðumst við þá bræður". " Bið eigi þess
Reginbald" sagði kóngur" að vísu skal hann dauðan fá fyrir sína djörfung". "
Áður þér fáið sótt hann" sagði Reginbald" þá verður það margs manns bani". Í
þessu komu menn Reginbalds alvopnaðir. Reginbald brá þá sverði sínu og hjó
Rekteus gelding kóngs er Vilhjálm hafði rægðan og fékk hann þegar bana og sagði
að svo skyldu fleiri fara ef þeir vildu Vilhjálmi mein gjöra. Kóngur svarar þá:
" Mikið kapp leggur þú á að veita þessum manni lið. En eigi mun ég það til hans
vinna að berjast við þig þóttú virðir mig nú lítils og það hugmóð sem hann hefir
okkur gjört. Tak hann nú á þitt vald og gjör til hans sem þér líkar." " Eigi
líkar mér" svarar Reginbald" nema þið séuð vel sáttir og þú haldir hann
jafnkæran sem mig". Kóngur bað hann því ráða. Var Vilhjálmur nú í sætt tekinn.
Lögðu nú allir af vopn sín og gengu til hallar og sat Vilhjálmur hið næsta
Reginbald og var veisla góð og kom hann sér snart í kærleika við kónginn.
Vilhjálmur dvelst þar nú það sem eftir var ársins. Svo var mikill kærleikur með
þeim Reginbald að þeir máttu aldrei skilja. og jafnan gengu þeir í kastala kóngs
dóttur og sagði Vilhjálmur þeim systkinum í trúnaði hver nauð honum var á
höndum. Reginbald beiddi systur sína að hún skyldi allan hug á leggja að leggja
honum góð ráð ef hún kynni og téði fyrir henni hversu mikið hann átti Vilhjálmi
að launa fyrir þann drengskap er hann sýndi honum í Njörvasundum. En hún sagðist
það gjarna skyldu gjöra fyrir síns bróður skuld. Jafnan var Vilhjálmur á tali
við jungfrúna þótt hennar bróðir væri eigi hjá því að hann átti heimil göng í
kastalann þegar hann vildi. Var hann svo vinsæll í kóngs garði að hann átti
öngan öfundarmann. Eitt sinn talaði Vilhjálmur við kóngsdóttur. " Svo líður
tímum frú" sagði hann" að eigi mun mér gjörast setu efni og mun ég eigi í sama
stað mega vera á lengdar ef ég skal mínum erindum af stað koma. Er nú mestu
komið sumar og ætla ég þá burt. Því vil ég nú vita hver ráð þú leggur á með
mér." Astrinómía svarar: " Þitt ráð stendur með mikilli hættu en ef ég vissa
yður satt að segja þá skylda ég yður einskis dylja. En það er ráð mitt að þú
stefnir héðan til Egiptalands og þaðan vestur í Afríka svo til Libíalands. Það
land er vítt og illt yfir ferðar. Sjaldan er þar stór héruð saman. Þar eru
langir eyðiskógar mýrar og há fjöll og mikil stöðuvötn. En er þú kemur út yfir
mörkina þá skaltu snúa til útsuðurs að hafinu og muntu þá finna eyðiskóg svo
langan að þú munt vera á honum viku. En þá kemur þú til þeirrar borgar er Trekt
heitir. Þar ræður sá kóngur er Katon heitir. Þaðan skaltu ríða á fjall það er
meir veit til suðurs. En þá þú hefir riðið það iij daga þá muntu koma að dal
nokkrum. Þar mun skógur mikill og mun þá liggja af brautinni launstigur nokkur
til hægri handar. En að kveldi dags muntu finna hús mikið vel gjört. Þar væri
von í fóstru minnar og heitir hún Ermlaug og er hún marga hluti vel kunnandi.
Hún var gift og hvarf maður hennar burtu og fór hún því úr borginni Trekt að hún
vildi vera ein um sitt þaðan í frá. Henni skaltu bera kveðju mína og fær henni
fingurgull þetta og seg henni mín orð til að hún leggi allan hug á þína nauðsyn
því að eigi veit ég þann mann að ég treysti betur að leysa þitt vandræði og
kunnugra muni vera til þeirra hluta margra sem dult er fyrir alþýðu. En gæfa þín
mun ráða hvort þér verður afturkomu auðið eður eigi. En ef þú kemur aftur þá
minnstu mín ef þér þyki mínar tillögur nokkurs góðs verðar. Því að mig væntir
þess að ég muna þurfa þín þá eigi minnur en nú þarftu mín." Eftir það skilja þau
tal sitt og sagði hann nú Reginbald fóstbróður sínum hvað þau höfðu talað og svo
það að hann ætlar nú í burtu. Reginbald bauð að fara með honum eður hafa svo
marga menn sem hann vildi en hann kveðst einn fara skyldu og þessu næst tók hann
orlof af kóngi og kóngs dóttur og bað hana vel lifa og bað hvort vel fyrir öðru.
Síðan bað hann vel lifa alla borgarmenn og hryggðust allir við hans burtför en
þó einna mest kóngsdóttir en Reginbald fylgdi honum hundrað mílna burt af
staðnum. En við þeirra skilnað mátti engi vatni halda. Nú fer Vilhjálmur fyrst
til Egiptalands og síðan vestur í Afríka og síðan til Libíalands og fer eftir
öllu því sem kóngsdóttir gjörði ráð fyrir. En er hann kemur í þann eyði skóg
hinn mikla sem ystur er í Libíalandi og á þeim skógi var hann xl daga og þoldi
mörg vandræði af ofsókn grimmra villidýra. Eitt sinn kom hann að miklu
stöðuvatni og vissi hann eigi gjörla hvert hann skyldi snúa og ríður lengi með
vatninu og snýr meir til suðurættar. Þá sér hann að mjókkast vatnið í einhverjum
stað og kemur honum í hug að eigi mundi annað vænna en leggjast á vatnið. Því
tekur hann sín herklæði og býr um sem laglegast og bindur upp á sinn hest en
farangur sinn hefir hann á dýrinu. Síðan kastar hann sér á vatnið og hefir snæri
á hestinum og á handlegg sér. Dýrið leggst þegar fram fyrir þá og verður
hesturinn nú harður mjög á sundinu svo að Vilhjálmur sér að sú mun stundin
styttri er hann fylgir þeim. Því dregur hann sig nú að hestinum og fer á bak
honum og lagðist hesturinn þá miklu harðara en áður. En er eftir var fjórðungur
vatnsins þá kom upp trjóna mikil og hræðileg og því næst ormur allt framan að
bægslum. Vilhjálmur hafði þá engi vopn. en hesturinn steypti sér í kaf en
Vilhjálmur fór af baki og hljóp upp á bak orminum en hann braust um fast og urðu
boðaföll mikil og frýsti eitri. En ekki mátti það saka Vilhjálm því að hann var
á baki orminum. En skinn þau sem Astrinómía hafði gefið honum skýldu honum bæði
við kulda og eitri. Ormurinn rétti nú út langa tungu og krækir henni til
Vilhjálms en hann grípur vinstri hendi í hana en hinni hægri hendi brá hann
trygilknífi er Astrinómía hafði gefið honum og þó að hann væri lítill beit hann
þó vel og sker hann nú tunguna ormsins svo mikið sem hnífurinn tekur. Dýrið sér
nú hvað títt er og leggst að þeim og lýstur sínum hala á nasir orminum og var
það högg svo mikið að ormurinn missti vitið og flatmagaði og fór Vilhjálmur þá í
kaf en dýrið færði klærnar fyrir brjóst orminum og reif hann á hol. Þá kom upp
hestur Vilhjálms og lagðist hann að honum og tók í söðulbogann en hesturinn
lagðist svo hart að Vilhjálmur þurfti alls að kosta ef hann skyldi geta haldið
sér og vonu bráðara komust þeir að landi. Vilhjálmur sér nú út á vatnið að
dýrinu tekur að daprast sundið en hann vill eigi lifa ef það deyr og því leggst
hann út á vatnið og vill hjálpa dýrinu. Hesturinn hleypur þegar út á vatnið og
koma þeir báðir jafnsnemma að dýrinu. Vilhjálmur kemur snæri á dýrið og snýr
síðan til lands en dýrið grípur tönnunum í tagl hestsins og leggjast nú að landi
allir samt og var eigi langt að bíða áður þeir kenndu niður og komu því næst á
land og urðu nú að hvílast. En þá þeir voru hvíldir tekur Vilhjálmur hest sinn
og ríður upp á mörkina. Kemur hann nú í einhverjum stað í skóginum þar sem honum
þykir vænlegast að hvílast um nóttina. Voru þar eikur háar og stóðu nokkuð
hallar og vill hann þar um sig búa en dýrið rennur burtu nokkuð svo og finnur
einn hellisskúta og teiknar Vilhjálmi til að hann skyldi þangað fara og svo
gjörir hann, sleppir hesti sínum á gras en dýrið tekur í taum hestsins og leiðir
inn í hellisskútann. Þykist Vilhjálmur nú vita að dýrið veit gesta von hversu
góðir sem eru. Því fer hann í sín herklæði og vill búinn bíða en er sólin var
undir genginn heyrir hann dunur miklar. Sér hann þá hvar fram úr skóginum kemur
einn mikill fíll. Svo mikil var hæð hans að hann bar jafnhátt skóginum. En er
hann kom að eikunum hvessti hann augun og reisti eyrun og skimaði víða og gekk í
kringum þær og gekk síðan eftir sporunum er lágu til hellisins. En er Vilhjálmur
sér það þá hefur hann sig upp á bergið yfir hellinn og er fíllinn sér hann emjar
hann grimmlega og hleypur að hamrinum en Vilhjálmur stóð eigi allframarlega. Því
réttir fíllinn sitt höfuð og háls upp að honum og vildi svelgja hann en hann bar
sínu sverði Samiron og setur á trjónu dýrsins svo af tók hinn efra kjaftinn.
Leonið hleypur nú út úr hellisskútanum og stökkur upp og greip í nára dýrsins
því að þar er lítið hár á fílnum. Leonið reif hann á hol svo iðrin féllu niður á
jörð en eigi gafst fílinn að heldur. Snýst hann þá við dýrinu og vildi gjarna
bíta það en þá voru af hinar efri tennurnar en vígtenn þær sem voru í hinum
neðra kjaftinum festi hann í brjósti dýrsins og brá hann því á loft. Hesturinn
hljóp nú út og slær sínum eftrum fótum utan á legg dýrsins svo í sundur stökk
beinið en með því að fíllinn treysti mjög á fótinn þá hallaðist hann mjög eftir.
Þá kom Vilhjálmur að með sína burtstöng og lagði á síðu fílinum og féll fíllinn
þá til jarðar og skalf þá allt en leonið varð laust. Lét Vilhjálmur nú skammt
höggva í milli og drap þar fílinn. Gjörði hann sér síðan náðir um nóttina. En um
morguninn sníður hann sundur fílinn og reisir upp hans hinu bestu bein og lætur
skína enn tennur fílsins hafði hann með sér. Ríður síðan burt af skóginum. En á
hinum fimmta degi þaðan sér hann borg sterka og ei mjög mikla. Þar þykist hann
kenna Trekt er Astrinómía hafði honum til vísað og ríður hann þangað um kveldið
og tekur sér þar náttstað og dvelst þar nokkurar nætur. Vilhjálmur er nú kominn
í borgina Trekt. Hann var svo vel skiljandi að hann kunni allar tungur að tala
og þurfti hann hvergi túlk. Hann spurði borgarmenn hver herra væri borgarinnar
en þeir sögðu að hann hét Katon og hefði horfið burt fyrir nokkurum vetrum og
vissi engi hvað af honum var orðið og tólf mánuðum síðar hvarf hans ráðgjafi er
Ísakar hét og hefir til hvorkis þeirra spurst síðan. Hefir Vilhjálmur nú frétt
af hvert Ermlaugar væri að leita og kunni honum það engi maður að segja en þá
hann fer í burtu stefnir hann á fjallgarð þann sem Astrinómía hafði honum fyrir
sagt og ríður uns hann finnur þann launstig sem honum var til vísað. Og hafði
hann nú í burtu verið ij vetur af Englandi og það hins þriðja ársins sem þá var
komið og voru þá x vikur til ára skiptis. Nú sér hann hús mikið í skóginum og
þykist hann nú kenna hvar hann er kominn og ríður nú til hússins og stígur af
hesti sínum og gengur til hurðar og sprettir á sprota. En litlu síðar var hurðu
upp lokið og kom þar kona í blárri heklu og hvít um höfuðið. Hún var væn að sjá
í andliti og nokkuð dapureygð. Hún heilsaði þeim sem kominn var og spurði hann
að nafni en hann sagði til hið sanna. " Það skil ég" sagði hún" að þér eru eigi
vegir kunnugir. Eður hefir nokkur vísað þér til fundar við mig?" " Eigi vissa ég
þín vonir" sagði hann" í þessum skógi ef mér hefði engi til vísað eður viltu
gjöra mér greiðskap í nótt?" " Ei er hér gestkvæmt" sagði hún" og mun illa sama
að vísa þeim frá húsum sem til koma allra helst ef þeim er ókunnugt. En héðan er
þó hvergi skammt til byggða en eigi líst mér förunautur þinn friðlegur." "
Meinlaus skal hann öllum" sagði Vilhjálmur" ef eigi veldur sjálfur um". Hún bað
hann vel kominn vera og skipar mann til að taka af hesti hans. Gekk hann nú inn
með henni. Fátt var þar manna. Meyjar voru þar nokkurar og sátu að saumum. En að
kveldi voru laugar fram bornar og gekk Vilhjálmur til borðs. Húsfreyjan var hin
kátasta. Vilhjálmur spurði hana að nafni en hún svaraði: " Það grunar mig" sagði
hún" að einhver hafi kynnt þér til um nafn mitt eður hvar komst þú að gulli því
sem þú hefir á minnsta fingri?" " Eigi ætla ég að þér þurfi allt að segja" sagði
hann" en Astrinómía dóttir kóngs af Grikklandi bað mig þetta gull færa þér en
síðar mun ég segja þér hvað að erindum er." " Sæll sé fóstra mín" sagði hún" en
það veit ég að nokkuð býr undir það henni þykir mikils vert og væri það skylda
mín að gjöra fyrir hennar skuld hvað ég mætti." En er máltíð var lokið fyldi hún
Vilhjálmi til sængur og var honum mál hvíldar því að hann hafði lengi eigi
miklar náðir haft. Lá Ermlaug lengi á hans sængarstokki og spurði að fóstru
sinni en hann sagði henni af hið ljósasta og sýndi henni jarteignir kóngs dóttur
að hún skyldi honum við hjálpa og allan hug á það leggja. " Skylda mín væri það"
sagði Ermlaug. " En þó ætla ég að óhægt sé til úrræða og munu við sofa fyrst í
nótt." Tók Vilhjálmur nú á sig náðir en að morgni vaknaði hann. Ermlaug var þá
upp staðin og var hin kátasta og bað hann dveljast þar um daginn til skrafs og
ráðagjörðar. Þar dvaldist Vilhjálmur viku og voru þau Ermlaug jafnan á tali og
spurði Vilhjálmur hana eftir hvað hún kynni honum til að segja hvert hann skyldi
stefna að leita að tröllum þeim sem þraut hefði fyrir hann lagt eður hvar það
land væri er Eirs heitir." Er mér er sagt að faðir minn muni í vera." Hefur nú
upp alla sögu og segir henni allt sem fyrr segir um sinn hag. Hún mælti: "
Þungar dagleiðir hefir sá fengið þér er þetta lagði fyrir þig verður og engi
ágætur af öngu. En þó er þér í meira lagi til dauða stefnt en ég mun segja þér.
Héðan frá byggðum mínum munt þú ríða þrjár vikur. Þá verður fyrir þér móða mikil
svo ófært er yfir bæði skipum og hestum, en fyrir utan móðuna liggur land mikið
það heitir Eirs, það er svo komið nærri sólarsetri að þar verður aldrei bjartara
en þar sér stjörnur um miðjan dag. En þá þú kemur á það land utanvert sér þú
blómlegt land með grösum og alldentriam og um miðnætti skín þar sól þá
annarstaðar í heiminum er dagur sem stystur, því þá er þessi hlutur heims í
skugga jarðarinnar og þykir þó sem til sólarinnar sé að sjá niður fyrir sig. Það
land girða hamrar við sjáinn svo þar má hvorgi skipum að leggja og hvorgi á
landið uppkomast nema í einum stað, og er þar þó nokkuð torfelli, en þetta land
er svo kostulegt og gagnauðugt að varla finnst slíkt. Þar ræður fyrir kóngur sá
er Herkúl heitir og kallaður er hinn sterki, hann er svo mikill kappi að ei veit
ég hans líka. Yfir hálfu landinu hafa vald tröll og ei minna en sjálfur fjandinn
í helvíti, í einum hellir eru níutigir trölla, þau eru stærst af öllum þeim
kindum sem þar eru, en engi maður veit nöfn þeirra, og þar er falið í fjör
þeirra ef nokkur maður kann að nefna þau öll en þar stendur sú spá að einn
kóngssonur af Englandi muni geta sigrað þau. Síðan gjörðu þau kaup við Herkúl
kóng, hann átti gullhring svo góðan að enginn finnst slíkur í allri veröldum og
skyldi móðir tröllanna fara norður í England og vinna son kóngs í tafli af föður
sínum í móti hringnum. Herkúl kóngur átti steinhús mikið og stóð það við
landamerkin, og ef tröllkonan léti hringinn, þá skyldu tröllin fylla gullhúsið
og gjöra kóngi veislu hvorn nýárs dag þar til húsið væri fullt og gefa honum
góðar gjafir og sæmilega gripi, en kerling kom svo aftur að hún hafði látið
hringinn. Síðan tóku tröllinn það ráð að þau stálu kóngum burt úr norðurálfunni
og lögðu á þá gjald að þeir skyldu fylla steinhúsið, og eru þeir þar í haldi þar
til fullt er steinhúsið. Þau sóttu Ríkharð kóng norður í England, og hygg ég
hann sé faðir þinn. xiiij kónga hafa þau sótt og er það þeirra iðja að þeir hafa
hvorn dag skinnleik þegar borð er ofan. Allir kóngar lúka skatt nema Ríkharður
kóngur. Hann er svo sterkur að engi stenst honum í leikum og taka hann þrír
jafnan en það vinnur hann til lífs sér að hann þjónar tröllum að matborðum og
kóngunum. Sá maður er hinn fimmtándi er Ísakar heitir og er með tröllunum, er
hann þar annar sterkastur. Sú er hans iðja að hann er steikari tröllanna og
vaktar þeim mat og ef hann gjörir ei svo vel sem þau vilja þá er honum litlu
betra líf en hel. Hef ég nú gjört þér nokkra ávísan um það sem þú hefur eftir
spurt og veit ég ei hvort þú þykist nokkru nær eftir en áður." " Víst er ég nú
fróðari en áður" sagði Vilhjálmur" um þá hluti sem mér þykir á liggja. Þyki mér
þú ei ólíkleg til að kenna mér nokkur góð ráð þau mér megi til gagns koma því ég
er ráðinn í að halda fram ferðinni. Mun ég og þínum ráðum hlýta. Skilst mér það
fyrir lengdar sakir vegarins að ei mun tjá í kyrrðum að sitja." Felldu þau nú
talið að sinni. Að morgni dags bjóst Vilhjálmur burt, en er hann er búinn biður
hann fólk vel lifa. Ermlaug gekk á veg með honum og mælti svo til Vilhjálms."
Mikil gæfuraun er það sem þú ætlast fyrir en sá er einn hlutur að ég kann þér
engi ráð kenna en það er að komast yfir þá miklu á sem á veginum er, því að þeim
er öngum lífs að vænta sem ofan dettur í hana en breidd hennar er svo mikil að
ei má brúa yfir, en um sjóinn má engi maður fara, því að hvorgi má upp komast
fyrir hömrum, en tröllin hvelfa skipum þegar þau líta þau á veginum og er hvorgi
fært utan héðan að úr mörkinni, en ef svo kann til að bera að þú komist yfir ána
með þínum fróðleika þá muntu koma á fagra völlu og mun þér þá birta fyrir augum,
þar muntu sjá hól fagran með allskyns grösum, þangað skaltu ganga. Sunnan í
hólnum er einn brunnur með miklum hagleik gjörður og fásénlega um búið. Þangað
mun koma hinn sjöunda dag í jólum kona þursins þess er tefldi við þig, þau eiga
nú barn á þriðja vetur, það mun hún bera með sér, en það er seinhepplegt en þó
almælt. Lág ein er í hvirfli hólsins og þar mun hún rugguna niður setja, en
ganga til brunnsins með þvott sinn og dveljast þar lengi. Þú skalt hafa gjört
þér gróf niður í jörðina þá hún kemur, og varastu að hún verði ei vör við þig.
Síðan skaltu fara þangað sem barnið er, og kom gulli þessu í þess kjaft og bitt
þræði þessum um hálsinn á því, en ég mun því valda að engi mun sjá það þó nokkur
líti í þess munn og mæl svo, að það æpi og aldrei þagni fyrr en tröllkonan
nefnir tröllin öll á nafn þau sem eru í helli hennar, og er þú hefur fest öll
nöfnin sem þér líkar, þá flýt þér aftur í grófina og byrg vandlega og haf
þráðinn hjá þér þann sem á gullinu er og kipp því til þín þegar þú ert fullnuma
í því sem þú hefur heyrt. Far þú nú vel og gangi þér allir hlutir betur en ég
kann fyrir að biðja og lát ekki dýrið fara með þér út yfir móðuna en ef þú
mættir nokkru umráða vilda ég þú hjálpaðir Ísakar kalli." Síðan kyssti hún
Vilhjálm og fór heim grátandi. Vilhjálmur fer nú leið sína eftir því sem Ermlaug
vísaði honum og tekur nú heldur að dimma fyrir augum. Er nú oftast að eiga
náttból út undir berum himni og grimmum dýrum, en minnst varð honum grand að
þeim, því þá þau sáu ljónið þorðu þau hvorgi nær að koma. Þó er þess getið að
einn dag heyrði Vilhjálmur dunur miklar og var það með undarlegu móti, stundum
varð dynkur mikill svo að jörðin skalf og var langt á milli en stundu síðar sér
hann tvo menn stikla. Þeir voru undarlegir í sköpun, eitt höfðu þeir auga og
stóð það í miðju enni, einn var fóturinn og var hann hár mjög og skaptur neðan
sem keralds botn, og voru tær umhverfis fótinn, en þá þeir stikluðu með sinni
stöng þá var það langur vegur að þeir skræmdust, en hvað sem undir var þar sem
þeir koma niður fékk allt bana. Dýrið hristir sig þegar það sér þá og grenjar
ólmlega og hleypur þegar í mót öðrum, en hann stakk niður stönginni og stiklaði
upp yfir dýrið, en það laust halanum á stöngina svo hún brotnar, en
einfætingurinn var þá í loftinu og fékk hann mikið fall er hann kom niður en
dýrið hljóp að honum og reif hann sundur. Vilhjálmur sneri í mót öðrum manninum
og lagði burtstönginni fyrir brjóst honum en hann stóð svo fast fyrir sem í
hamar legði. Vilhjálmur brá nú sverðinu og hjó til hans en hann laust mót
stönginni, en sverðið beit betur en hann varði, og tók sundur stöngina og af
einfætingi höndina og varð þá minna af hlaupum hans en vant var er skaft hans
var sundur. Beiddi hann þá griða. Vilhjálmur spurði hvað hann vildi gefa til
fjörlausnar. " Tak þú í eyra mitt hið hægra" sagði einfætingurinn" og muntu þar
finna stein og ef þú lýkur hann í hnefa þér, sér þig engi maður." Þetta þiggur
Vilhjálmur og skilja við svo búið og ríður nú Vilhjálmur veg sinn og er ei getið
að til tíðinda yrði í ferð hans fyrr en hann kemur til hinnar miklu móðu er
Ermlaug hafði honum til sagt. Sýndist honum hún torsóttleg og ólíkleg til
yfirferðar, var þar og ekki mjög bjart fyrir augum. Reið hann með móðunni tvo
daga og sá hann hvorgi líklegt til yfirferðar en þá var hann kominn að dalverpi
nokkru, það var mjög skógi vaxið, þar var mjóst yfir ána. Eigi þótti honum
skemmra mundi yfir móðuna en nírætt, vel fimmtugt þótti honum sem niður mundi að
vatninu þar sem lægst var en fossar voru undir niðri. En þeir hamrar sem fyrir
handan ána voru voru svo háir að hann sá varla upp á þá með því að dimmt var og
skúttu þeir fram yfir móðuna. Dvaldist hann þar um nóttina en að morgni dags
vaknaði hann og hugar hann nú sitt ráð. Hann sér eitt mikið tré standa frammi á
árbakkanum. Það var svo hátt að var vel tírætt neðan undir limar en þær voru
bæði háar og breiðar. Það tekur hann ráða að hann höggur tréið niðri við rótina,
allar þær tágir sem frá horfðu ánni, og var það svo mikið erfiði að hann var að
því þrjá daga áður en eikin hallaðist. En er hún tók til að hallast þá létti
hann höggva en tágir margar og seigar voru undir þeim hluta trésins sem óhögginn
var. Og tók þá eikin að síga og hallaðist hún að björgunum hinumegin og varð þá
dykur mikill en svo mikið veður stóð af limum hennar að allt skalf svo að víða
hrundu hamrarnir ofan. Dvaldist þar enn um nóttina í þessum stað en að morgni
dags var hann snemma á fótum og mælti við dýr sitt: " Nú skaltu hér eftir vera
og bíða mín. Hér skulu og eftir vera herklæði mín öll og hestur minn og söðull
en sverðið skal ég með mér hafa. En ef ég kem eigi aftur að sumri til fundar við
þig þá skaltu leita þér að öðrum husbónda og vísa þeim til vopna minna þyki
honum sóma að bera." Síðan kyssti hann dýrið og grétu báðir hástöfum. Síðan fór
Vilhjálmur upp á tréið og var það hættuferð mikil en þó komst hann út yfir
móðuna. En þá hann kom í hamrana fyrir utan þá var langt upp á björgin en það
hjálpaði honum að limarnar trésins breiddust víða um bjargið og hafði hann
mikinn létta af þeim. Nú er Vilhjálmur kominn í það land er hann hefir lengi til
langað. Gengur hann nú á mörkina eftir því sem honum hafði fyrir verið sagt. Fór
hann svo iij daga að honum þótti mjög dauflegt er hann var nú einn. Tekur honum
nú að birta fyrir augum og sér hann nú fagra völlu með ilmandi trjám og alls
kyns blóma og kennir hann nú gjörla hvar honum hefir til verið vísað og var nú
kominn hinn sétti dagur jóla. Fer hann nú til þess að hann kemur á fyrrgreindan
hól og gjörir hann sér gröf eina sunnan í hólinn sem Ermlaug hafði honum fyrir
sagt. Næsta morgun eftir var veður bjart og fagurt en er sólin skein sem
bjartast sér hann að út úr hólnum þar sem til norðurs vissi gekk ein flagðkona
svo mikil að öngva sá hann ferlegri. Hún var eigi svo illa klædd sem hún var
ámáttleg að sjá. Undir annarri hendi bar hún ruggu og í sveinbarn ódægilegt en
undir annarri hafði hún bryðju stóra fulla með þvott. Hún setti niður rugguna
þar sem Ermlaug gat til en hún gekk til brunnsins og lauk honum upp og bar þar á
skugga nokkurn. Tók hún nú að þvo línklæðin en Vilhjálmur gjörði allt sem
Ermlaug hafði sagt honum fyrir en er gullið kom í munn barninu rak það upp gaul
mikið. En er tröllkonan heyrir það hljóp hún til barnsins og naut Vilhjálmur þá
steinsins þess er einfætingur gaf honum að kerlingin sá hann eigi og komst hann
í gröf sína og huldi sig. En barnið barði bæði höndum og fótum og hrein svo upp
að dvergmála kvað í hömrunum. Kerlingin beraði brjóst sitt og bauð barninu að
sjúga en það lét þess verr. " Mitt hið elskulega fjör" sagði kerlingin" hvað er
þér að angri, má ég nokkuð bæta þér, eður er það nokkuð í minni eigu að þú vilt
þiggja og leika þér að eður má ég nokkuð það gjöra að þér þyki gaman að? Barnið
lét því verr. " Mín hjartanleg ást" sagði kerlingin" lát eigi svo illa." Tók hún
þá til að dilla því en það braust úr höndum henni og æddist nú að marki. " Nú
skal flengja þig" sagði kerlingin" nema þú segir mér hvað þér er." " Því verr
skal ég láta og aldrei þagna" sagði skækju barnið" og aldrei upp gefa fyrr en ég
ærumst og hér skal ég springa nema þú segir mér til með skýru máli hvað heita
tröllin öll í helli okkrum svo greinilega að ekki vanti á." " Eigi er þér nú
sjálfrátt um veslingur" sagði kerlingin" en eigi má ég sjá upp á harmkvæli þín
eður heyra þessi hinu illu læti þín. En þó læt ég það um mælt að ef sá er nokkur
fyrir ofan jörðina að heyra vill að drafni af honum bæði hold og skinn og bráðni
svo í sundur sem tjara í eldi og missi bæði minni og við mál og sinnu." En það
kom henni eigi til hugar að sá mundi niðri í jörðunni sem heyra vildi. Því tók
hún til og nefndi öll tröllin og varð tvisvar eður þrisvar að tala hvert orð
áður barnið þóttist skilja. En Vilhjálmur ristur eftir á kefli hvert það orð sem
þau töluðu. En þá þetta var úti þagnaði tröllbarnið. Fór kerlingin þá til
brunnsins og lauk af sinni sýslu en síðan fór hún inn aftur í hólinn en
Vilhjálmur hafði náð aftur gulli sínu sem Ermlaug hafði honum ráð til kennt. Var
Vilhjálmur þar um nóttina en um morguninn var hann snemma uppi og var hann nú
óhræddari um sig en verið hafði síðan hann hafði fengið hulinshjálminn. Fer hann
nú upp á glugg þann sem á var hólnum og sér inn í hellinn og heyrir allt hvað
talað er. Hann sér nú kóngana hvar þeir eru í einum afhelli. Þekkir hann föður
sinn og var hann mjög torkenilegur úr því sem hann hafði verið. Vilhjálmur
ristur nú á kefli og kastar í kné föður sínum og sagði honum komu sína og bað
hann koma sér þar nokkur að honum væri minnstur háski í ef tröllunum brygði
nokkuð við þá þau heyrði sín nöfn. " Og Ísakar skaltu með þér hafa og þá kónga
sem þú vilt." Nú sér hann hvar menn riðu. Þeir voru xij saman en hinn þrettándi
var svo mikill og sterklegur að Vilhjálmur hafði eigi séð hans líka. En er þeir
komu að hólnum var upp lokið hellinum og gengu út ríkis tröllin og báðu kónginn
vel kominn og leiddu hann inn í hellinn og settu hann niður og hans menn og var
honum gefið að drekka. Tröllin spurðu kóng hvort hann vildi fyrri ganga til
borðs eður hafa skemmtan af kóngunum en hann sagði gott að hvílast og sjá hvað
þeir kynni að leika. Voru þeir af klæddir og tókst nú upp skinnleikur harður.
Sagði höfðingi tröllanna þá að þeir skyldu ekki af spara því að sjá mun leikur
yðvar síðastur." Því að þér hafið nú af hent þá skuld sem á yður var lagin?"
Eigi hafði Vilhjálmur séð harðara leik því að áður þeir gáfu upp var engi sá að
eigi væri brotið í nokkuð bein en allir voru bláir og blóðugir. En engi hafði
við Ríkharð kóngi og veittust kóngarnir að þeim Ísakar og fengu þó verra úr. Og
því næst gafst upp leikurinn og fóru kóngar að klæðast. Gengu þeir þá í
afhellinn Ríkharður kóngur og Ísakar og sá kóngur er Menon hét og annar
Krísedús. Voru þá teknar handlaugar og gekk Herkúl kóngur undir borð. Höfðingi
þursanna mælti þá við kóng: " Nú er svo komið" sagði hann" að oss mun mál að
gjöra reikning vorn. Er nú fullt gullhúsið og stendur nú til yðvara náða hversu
þér viljið skipa við kóngana. En Vilhjálmur son Ríkharðs kóngs lofaði að koma
hér í dag áður miður dagur væri úti með gullhringinn og nefna tröllinn öll í
helli mínum. En ef hann kemur eigi sem hann lofaði þá skal hann þar dauður detta
niður sem hann er kominn og skal ég þá nálgast hringinn eður gullið það sem í
húsinu er en það hlægir mig að refurinn mun tregur ganga í gildru vora." En er
þeir höfðu þetta að tala var tekið til máls uppi á glugginum og brá þeim mjög
við sem inni voru. " Líttu upp leikbróðir og láttu fólk þegja meðan að ég nefni
níutigi trölla. Öll skulu þér standa sem stjáki bundinn uns að ég hefi út kveðið
allra flagða þulu. Fyrst situr Ysja og Arinefja. Flegða Flauma og Flotsokka.
Skrukka. Skinnbrók og Skitinkjafta. Buppa Blætanna. og Belgeygla. Hér er Surtur
og Haki. Hrymur og Skotti. Þrymur og Saurkver. Hrotti. og Moði. Glámur og Geitir
og Gortanni. Grimmir Brúsi Dröttir og Hausver. Þá er Glossa og Gullkjafta. Gjálp
Gripandi og Greppa hin fimmta. Drumba og Klumba og Dettiklessa. Syrpa og
Svartbrún og Snarinefja. Slöttur er hinn fyrsti Slangi annar. Hundvís Grubbi og
Hraktanni. Slinni og Slangi. Snoðvís Krabbi Iði Auðnir og Angurþjasi. Ora pro
nobis. Fenja og Menja. Frusk og Tuska. Hnyðja og Bryðja og Holuskroppa. Flaska
Flimbra og Fláskjappa. Eldríður Opingeil Ysporta og Smortur. Sulki Slammi
Síðhöttur Hnikar Bjálki Beinskafi Baraxli og Ljótur. Hrungnir Haltangi Hrauðnir
Vagnhöfði Stórverkur og Stálhaus. Stritramur og Völsi. Grani Skolli og Griður.
Gerður og Fiskreki. Kampa og Kolfrosti. Kjaftlangur og Flangi. Dumbur í dag
springi og drepi hvert annað. Illur sé endir áður þér deyið. Þungar hefir þú mér
þrautir fengið. Leiður loddari lymskur í orðum. Þú munt sjálfur Svelnir heita.
Hefir móðir þín mig um það fræddan. Hrærist heimar hristist steinar vötn við
leysist villist dísir. Öll ódæmi æri þursa helveg troði heimskar tröllkonur."
Við þessi orð brá tröllunum svo að hvert þeirra réð á annað og rifust í sundur
sem vargar en Herkúl kóngur hratt fram borðunum og hljóp til dyranna og hans
menn. Svelnir sló til hans og kom á þann sem næstur honum var og fékk sá þegar
bana en kóngur sló í mót til Svelnis og kom hnefinn í augað og sprakk það út á
kinnbeinið. En augatóttin var svo djúp að höndin sökk allt upp að olboga og
komst kóngur í burt með það en eftir dvöldust fimm af mönnum hans. Nú gjörðist
heldur ókyrrt í hellinum, mátti þar heyra brak og bresti. Tók nú jörðin öll að
skjálfa og gjörðist þá landskjálfti mikill svo að hellarnir duttu ofan en engi
mátti á sína fætur standa. Vilhjálmur gekk ýmist á höndum eður fótum en stundum
hraut hann svo langt að honum þótti óvíst hvar hann myndi niður koma en mjög var
forbregt til sjóvarins. Jörðin sprakk í sundur og urðu í hana miklar gjár og
stórum björgum kastaði langan veg svo að undrum gegndi. Og þessu næst hraut
Vilhjálmur ofan fyrir björgin en þar var undir sem hann kom niður fljótandi
bátur og var þar í Ermlaug og breiddi hún undir hann möttul sinn og sakaði hann
ekki en langa stund var hann í óviti. Ermlaug greiddi þá róður undan landi en
því næst sprungu ofan hamrarnir og fylti þá bátinn undir þeim. Tók Vilhjálmur þá
að ausa og var heldur mikilvirkur en undur þessi héldust allan daginn og nóttina
þar til að dagur rann. Tók það að kyrrast um en þá bjart var sáu þau upp á
landið og var þá umsnúin jörðin og mátti eigi þekkja að hin sama væri. Róa þau
nú til lands og var þar nú víða uppgangur sem áður mátti hvergi upp komast.
Gengur Vilhjálmur nú upp á landið og þangað sem honum þótti líkast til að
hellarnir mundu staðið hafa og var þeim öllum umsnúið. Sá hann víða tröllin
niður í bjargrifurnar og voru þau dauð. Svelnir var kominn upp úr jörðunni allt
að mjöðmum og lá hann áfram og blaðraði tungunni og var mállaus. Vilhjálmur brá
þá Samiron og hjó höfuð af honum en síðan gengur hann þangað sem af hellirinn
hafði verið og gengur hann þar í niðurgang og fann þar glugg lítinn en hann
spurði hvort þar væri nokkuð lífs inni en honum var svarað að eigi varnaði alls
um það. Hann spurði hvort þeir vildu í burt þaðan en þeir spurðu hversu hægt það
myndi því gluggurinn var lítill. Vilhjálmur tók þá sverð sitt og hjó bergið svo
nóg var rúm að draga þau út. Lét hann síðan síga inn snæri til þeirra og dró
fyrst upp föður sinn og síðan iij aðra. Hann spurði þá hvað á lífi væri fleira
af kóngunum en þeir sögðu að þeir hefðu tapast. Var nú fagnafundur með þeim.
Kóngar þeir ij voru af Grikklandi. Hét annar Krísedús hann réð fyrir Dalmaría.
Það er hinn sjöundi hlutur Grikklands. Annar hét Menon og réð fyrir Makedónía
það er fjórðungur af Grikklandi. Þessa kónga höfðu tröllin sótt. Hinn þriðji var
Ísakar maður Ermlaugar en Katon kóngur af Trekt hafði mál sitt og var þó að
kominn dauða og gaf hann Vilhjálmi borgina og allt sitt ríki og dó síðan. Bjuggu
þeir vel um lík hans. Úr gullhúsinu tóku þeir það af gersemum sem þeim sýndist
og vopn skorti þar eigi og bjuggust þeir nú í burt. Þeir sáu nú ríða x menn. Þar
þekktu þeir Herkúl kóng og bar þá skjótt saman og voru þeir vel vopnaðir. Herkúl
kóngur mælti þá til Vilhjálms: " Þú hinn ungi maður" sagði hann." Hvert er nafn
þitt eður kyn eður því viltu taka vora peninga og mikinn óróa höfum vér fengið
af þinni hér komu því að betur en xv kastalar hafa niður fallið og margan mann
höfum vér látið. Nú viljum vér eigi þenna skaða bótlaust hafa. En kóngar þeir
sem þú hefir meðferðar eru mínir fangar og eigi vil ég þá missa utan ég fái
borgun að þeir leysi sig c punda gulls hver þeirra." " Ei vil ég leyna þig nafni
mínu" sagði Vilhjálmur" og heiti ég Vilhjálmur en minn faðir er Ríkharður kóngur
er nú hefir lengi verið hér með yður eigi vel haldinn og munu það nú hvorir hafa
sem fengið hafa og er yður þó í veitt." " Eigi megum við svo búnir skilja" sagði
Herkúl" því að þú hefir hring þann á hendi sem mér hefir lengi leikið
afturmundur að og muntu vilja leggja hann fram og sé við þá kvittir." " Eigi mun
ég hann með kúgan afleggja" sagði Vilhjálmur. " Þá skaltu láta lífið með" sagði
Herkúl. " Þá er til að fara" sagði Vilhjálmur. Síðan tókst þar bardagi. iij
sóttu að Menon en ij að hverjum hinna en þeir sóttust ij Herkúl og Vilhjálmur.
Og áður þeir gengu saman þá mælti Herkúl til Vilhjálms: " Eigi skaltu þau
tíðindi bera heim til Englands að ég hafa hjálm og brynju en þú hvorki" og
kastar hann nú hvorutveggju. Ganga síðan saman og berjast og voru viðskipti
þeirra allhraustleg og kom hvorgi sári á annan því að þeirra skildir dugðu svo
vel að hvorgi bilaði. Eigi er hér greint hver vopna skipti með hverjum voru en
Ríkharður kóngur bar fyrst af þeim sem við hann áttu og var hann þá ákaflega
móður og svo lauk að allir féllu menn Herkúls. Þá mælti Vilhjálmur: " Röskur
maður ertu" sagði hann" og eigi fann ég þinn líka fyrr og eigi vil ég berjast
við þig lengur." " Sé ég nú" sagði Herkúl" að þú þykist hafa ráð mitt í hendi
þér og svo mun fara ef við berjumst til þrautar að minn hlutur verður óskárri.
En þó má vera að ég hremmi þig að nokkuru og er það verra fyrir okkur báða en
flestir kjósa líf ef kostur er" og síðan lögðu þeir vopn sín. Herkúl kóngur
mælti nú til Vilhjálms: " Eigi megum við svo skilja" sagði hann" að þér sækið
eigi heim byggðir mínar og vil ég bjóða yður til veislu" og nú fara þeir til
borgarinnar og var hún bæði stór og sterk og rís þar upp sæmileg veisla. Sendir
Herkúl þá men sína að eyða gullhúsið og færa til borgarinnar og skyldu þeir
skipta því með sér. Sátu þeir þar viku og hafði Herkúl kóngur þá búið v langskip
með góðum drengjum og gaf hann þau Vilhjálmi en drottning hans gaf honum eina
skykkju og vissi engi hvað tó í henni var. Hún skipti þrisvar litum á einum
degi. Eigi festi eitur á henni og öllum þeim gaf hann góðar gjafir og fylgdi
hann þeim nú til skips og að skilnaði gaf Vilhjálmur honum hringinn góða og
skildu þeir með vináttu. Sigla þeir nú burt af Jerikon og getur eigi um ferð
þeirra fyrr en þeir koma undir auðnir Libealands. Sendi Vilhjálmur þá aftur
skipin en hann snýr á merkurnar og Menon kóngur með honum en Ríkharður kóngur og
hinir aðrir fara til borgarinnar Trekt og láta þangað færa varning þeirra en
Vilhjálmur leitar að dýri sinu og var nú kominn sumardagur hinn fyrsti. Koma
þeir nú þangað sem dýrið var og áður þeir komu að heyrðu þeir þvílíkast sem
maður æpti. Sáu þeir nú hvar dýrið lá fyrir þeim hellisskúta sem Vilhjálmur
hafði búið um vopn sín og skildu þeir að það harmaði sinn herra en þegar það sá
þá hljóp það í mót þeim með miklum fagnaði og sáu þeir mikið gleðimót á dýrinu.
Vilhjálmur spurði nú hvar hestur hans væri og jafnskjótt sem hesturinn heyrir
mál Vilhjálms hleypur hann gneggjandi fram úr skóginum. Þóttist Vilhjálmur nú
hafa heimt það sem honum þótti mestu varða. " Mikið er um vitsmuni kvikinda
þessara" sagði Menon kóngur. Þeir sáu liggja í rjóðrinu iij dýr dauð en eigi
þekktu þeir þau og voru þau ógurlega stór. Það þóttust þeir skilja að leonið
myndi hafa drepið þau fyrir það að þau mundu vilja granda hestinum. Fara þeir nú
aftur um hinn sama fjallgarð sem Vilhjálmur hafði áður farið og sýndi Vilhjálmur
Menon þar sem hann hafði fallið einfætingurinn og fannst honum mikið um hann.
Síðan komu þeir að húsi Ermlaugar og fóru síðan uns þeir komu í Trekt og voru
þeir Ísakar þá heim komnir. Sátu þeir nú í náðum nokkura stund og þótti
Vilhjálmi nú nokkuð hafa batnað um sinn hag. Sendi hann nú á skóginn eftir
beinum fílsins þess sem hann drap og er svo sagt að leggur fílsins væri
hálfþrítugur að hæð og voru það gersemar miklar. Gjörir Vilhjálmur nú boð um
nálæg ríki þau sem kóngar þeir höfðu átt er tröllin höfðu í burtu numið og lét
kunngjöra mönnum hver lok orðið höfðu á ævi þeirra og bað hvern taka það ríki
sem til væri borinn og þökkuðu honum nú allir. Gaf hann Ísakar borgina Trekt og
það ríki sem þar heyrði til en hann vill fara norður í sitt ættland. Býst hann
nú burt og með honum hans faðir Krísedús og Menon og höfðu með sér marga ágæta
menn. Að skilnaði gaf Ermlaug Vilhjálmi einn kálk og vissi engi af hverju hann
var gjör. Hún bað hann drekka af og hans menn og kvað þá ekki á x dögum sofa
þurfa og eigi á göngu mæðast og bað hann heilsa fóstru sinni til Grikklands og
kvað sér þó svo hug umsegja að eigi mundi enn úti allar hans þrautir. Skilja þau
nú með kærleikum og fara þeir nú leið sína til þess að þeir koma til Grikklands
í Dalmaría. Það ríki átti Krísedús kóngur og urðu menn honum þar fegnir og látum
þá nú dveljast þar til þess að þeir frétta nokkur nýtíðindi. Nú tökum vér þar
til máls hvað til hafði borið í Grikklandi á meðan Vilhjálmur hefir í burt
verið. Eitt sinn er Kirjalax kóngur hélt mikla veislu og þá menn sátu glaðir og
kátir komu xij menn í höllina svo stórir að öngir voru þar slíkir. Sá kvaddi
kóng sem fyrir þeim var en hann hét Balabán. Síðan mælti hann svo til kóngs: "
Látið hljóð gefa meðan ég ber fram míns herra erindi. Vér erum sendimenn þess
kóngssonar er Erkúles heitir. Hans bróðir heitir Errek. Þeir eru synir
Arkistratus kóngs af Ermlandi er ræður fyrir hinni miklu borg Níníve er mest er
í þeim hluta heims að vexti og fjölmenni. Þessir kóngssynir eru komnir hér við
land með fimm c galeiða og c drómunda. Er það þeirra erindi að þú komir á þeirra
fund á morgun og leggir þeim í vald yðra kórónu og sjálfa yður því að Erkúles
vill þetta land eignast en honum þykir eigi veganda að þér afgömlum. Er honum og
sagt að þér eigið fríða dóttur og vill hann eigi svo lægja sinn metnað að biðja
hennar en þó ætlar hann sér hana ef hún er svo ágæt sem sagt er og er það undir
gæfu hennar hversu honum hugnast hún. Nú megi þér taka til yðvara ráða hvað þér
viljið af snúa og látið oss fá vissu um vort erindi og takið þau bestu ráð sem
þér kunnið og vil ég eigi ljúga að yður að dauðinn kallar á yður og alla yðra
menn ef þér gjörið eigi eftir þeirra boðskap. Og fyrr en sól gengur í ægi hafa
þeir bílagt borgina svo ekki manns barn mun burtu komast." Kirjalax kóngur leit
á bekkina og mælti: " Svo lengi hefi ég nú stýrt ríki þessu og hafa aðrir mér
þjónað. Hef ég og eigi lært að þjóna öðrum og mun ég eigi læra það á gamals
aldri. Og máttu svo segja þínum höfðingjum að ég mun þá finna á morgun
utanborgar og fyrri en ég færa þeim sjálfkrafa mína kórónu þá skal engi skjöldur
óbrotinn í þessari borg og ei viljum vér heyra orð yður fleiri og verðið burt
sem skjótast." Þeir sneru nú úr borginni og til skipa og sögðu þeim bræðrum svo
búið en þeir sögðu að kóngur hafði það kjörið sem nær var þeirra geði. Fluttu
þeir nú sínar herbúðir að borginni. Reginbald hafði verið í kastala systur
sinnar þá er sendimenn komu. Hann kom nú í höllina og spurði kóngur hvað honum
þætti ráðlegast. " Auðgjör eru ráð vor" sagði Reginbald" því að þau orð sem
kóngur talar eiga eigi aftur að takast. Því skulu vér vora borg upp lúka og
ganga út með öllu liði voru. Skal fyrr falla hver um þveran annan en vér flýjum
eður friðar biðjum og mun auðnan sigrinum ráða. Myndi Vilhjálmur fóstbróðir minn
vilja vera hér nú og búi nú hver sig og sín vopn." Voru þá boð gjör í allar
hálfur og var nú mikið hark í borginni. Þenna morgun snemma þeysti Kirjalax
kóngur sitt lið út af borginni og mátti þar sjá margan fagran skjöld og skyggðan
hjálm og margan hæverskan riddara þann sem vel og drengilega neytir sinna vopna
á þeim degi. Nikanor hét sá sem bar merki Kirjalax kóngs. Hann var hertogi að
tign og hinn mesti kappi. Reginbald kóngsson hafði aðra fylking og hét hans
merkismaður Samson. Sjá þeir nú herbúðir hermanna og stóðu þær um xv mílur en
hafið var þakið af skipum og var þar eigi minni hluti liðs. Nú kveða við lúðrar
og var svo mikill gnýr af vopnagangi og hestagneggjan og hvellum lúðurblæstri að
jörðin skalf en svo var mikill liðsmunur að þeir máttu fimmkringja um þá. Tókst
nú bardagi og var mikið mannfall. Nikanor ber djarflega fram merki kóngsins og
Kirjalax fylgdi því sjálfur og hjó og lagði á báðar hendur og undruðust allir að
svo gamall maður gjörði svo harða framreið. Nikanor reið að jarli þeim er Úrien
hét og lagði í gegnum hann og kastaði honum dauðum á jörð og því næst hjó hann
annan þann er Drogant hét. Hinn þriðja riddara hjó hann og tók af honum báðar
hendurnar og kom sverðið á háls hestinum fyrir framan bóguna en riddarinn
steyptist áfram og braut sig á háls. Nikanor ruddi nú af sér víkingunum með
mikilli hreysti og var hann þó ákaflega móður. Þá kom ríðandi fram hertogi sá er
Manassess hét. Hann var mestur kappi í liði þeirra bræðra. Hann lagði spjóti til
Nikanors og í gegnum skjöldinn og síðuna og út um herðarblaðið en Nikanor hjó í
mót með báðum höndum í hjálm Manassess og beit eigi á en þó var höggið svo mikið
að hertuginn féll í óvit fram á söðulbogann. Féll Nikanor nú dauður af hestinum
og lofuðu allir hans hreysti. Kirjalax kóngur mætti þeim kappa er Kabue hét.
Hann var merkismaður Erreks kóngssonar. Kóngur hjó af honum höfuðið og höndina
hægri og sundur merkisstöngina og féll það á jörð. xv riddara drap hann í
þessari framreið. Og nú sér Errek hvað hann hefst að og eirir honum það illa. Nú
fær hann eitt gaflak og skýtur því af hendi en það kom í augu á Kirjalax kóngi
og gekk út um hnakkann. Féll kóngur dauður af hestinum. Nú er að segja frá
Reginbald að hann lætur bera sitt merki í mót Erkúles og var sjálfur fyrir
framan merkið. Mátti þar bæði sjá og heyra stórhögg og ruddi hann breiða götu í
gegnum fylking Erkúles og aftur annan veg og svo hlóð hann háan valköst að dauða
menn bar eigi lægra en söðulboga hans. Samson hans merkismaður bar djarflega
fram merkið og hjó á báðar hendur og stökk allt undan honum en í mót honum kom
nú Balabán með merki Erkiles og hófu þeir sitt einvígi með stórum höggum og eigi
þóttust menn hafa séð hraustlegra einvígi því að báðir voru afburðar góðir
riddarar. En svo lauk að Balabán féll dauður og það sér Erkúles og ríður að
Samson og leggur sinu spjóti í gegnum hann og kastar honum meir en xv fóta af
spjótinu. Reginbald er nú staddur milli margra hundraða mikilla kappa og nú kom
að honum einn mikill risi er Otinek hét og hjó til hans mikið högg en hann brá
við skildinum og kom á háls hestinum svo af tók höfuðið og stökk Reginbald af
fram og kom standandi niður. Reginbald hjó tveim höndum á hrygg Otineks er hann
laut og tók risann sundur í miðju og var nú sótt að Reginbald öllu megin en hann
varðist svo vel að þeir komu öngu sári á hann en hann drepur margan. Kemur þar
nú Erkúles og hans bróðir og báðu skjóta að honum skjaldborg og var hann þá
fangaður. Hrukku þeir nú í borgina sem eftir voru en þeir bræður ráku flóttann
og drápu allt er þeir vildu og komust þegar í borgina og mælti ekki margt í
móti. Gengu þeir nú í turn Astrinómíu kóngsdóttur og tóku hana með valdi. Voru
borgarmenn nú í mikilli sorg en þó þyrmdu þeir jungfrúinni fyrir hennar bæn.
Lofaði hún því þá mörgu að henni var eigi mjög hugfellt. Hugsaði hún að frest
væri á illu best. Reginbald var settur í dýblissu og var honum eigi margra
hæginda leitað. Síðan létu þeir kanna valinn og búa um lík höfðingja en skiptu
herfangi með sér. Síðan fóru þeir yfir landið og lögðu það undir sig og þorði
engi móti að mæla. Síðan höfðu þeir þing og lýsti Erkúles yfir því að hann
ætlaði heim til Níníve og gjöra þar brullaup til Astrinómíu kóngsdóttur og
spurði hver að sér vildi taka að verja Grikkland á meðan. Hertuginn Manassess
svarar: " Það samir best að yðvar bróðir taki land þetta en ef þér viljið að
hann fari heim með yður þá er ég búinn eftir að vera að verja landið." Öllum
þótti það vel til fengið því hann var ágætur maður. Var því nú ráðið að
Manassess skal eftir vera með sínu liði og hafa svo margt af þeirra mönnum sem
hann þættist öruggur vera. Síðan bjuggust kóngssynir í burtu og höfðu Astrinómíu
með sér og margar meyjar aðrar. En áður þeir fóru af stað beiddi Astrinómía
Erkúles að Reginbald skyldi fara með þeim þó hann væri fangi og kveðst skyldu
leita við að mýkja hug hans og létu þeir bræður það eftir henni. Sigldu síðan
burt af Miklagarði og er eigi getið um þeirra ferð fyrr en þeir koma heim í
Níníve og gjörði Arkistratus kóngur fagnaðaröl á mót þeim og sýndu þeir föður
sínum jungfrú Astrinómíu og þótti kóngi eigi ofsögum sagt af vænleik hennar.
Reginbald var og heimfærður og var hann í fjötrum hafður og geymdur í turn
einum. Arkistratus kóngur átti dóttur fríða og þar eftir voru hennar hannyrðir.
Hún átti vænan turn í borginni. Þangað var færð Astrinómía. Nú taka þeir feðgar
ráðagjörð sína hversu þeir skulu breyta um brullaup sitt. En þó þeim væri mjög
annt þá má þó margt til tafa bera og mörgum verður einn dagur um seinar. Nú
tökum vér þar til máls að Vilhjálmur spurði föður sinn hvað til ráða væri því að
hann kveðst fyrir hvern mun jungfrúna vilja finna og hjálpa sínum fóstbróður. En
kóngur sagði að þeim myndi fljótari þörf liðveislu en miklu liði mætti þangað
þeysa. Og því næst áttu þeir þing í borginni og var því þá ráðið að Ríkharður
kóngur og Krísedús skyldu safna öllu því liði sem þeir kynni að fá bæði af
Dalmaría og Makedónía og fara til Miklagarðs og vinna aftur borgina ef þess yrði
auðið en Vilhjálmur og Menon skyldu fara með skyndingi suður til Níníve og vita
hvað þeir kynni að frétta til jungfrúnnar og hennar bróður. Þeir voru saman iiij
menn og tuttugu og verður nú frá öðrum hvorum fyrr að segja. Ríkharður kóngur og
Krísedús höfðu nú saman komið miklu liði og fluttu her þann allan til Miklagarðs
og kom einatt lið til þeirra. Frétt hafði Manasses liðsafnaðinn og brá hann sér
lítt við. Þóttist hann mikið traust eiga undir sér og vopnum sínum og fjölmenni
en ekki varð honum landsfólkið að liði. Og nú koma þeir Ríkharður kóngur og
Krísedús og reistu sínar herbúðir um borgina og höfðu svo mikið fjölmenni að
varla kom tölu á. En er Manasses sér herbúðirnar þá kallar hann saman sína menn
alla í borginni og mælti svo til þeirra: " Eigi þenki ég nú að oss gjörist setu
efni" sagði hann" skulu vér lúka upp borgina og setja hvern lykil í sitt lok svo
eigi þurfi að brjóta hvorum sem auðið verður. Klæðum oss vorum hinum besta
búnaði og hugsum það að selja oss sem dýrast svo það megi fréttast að hér eru
menn til varnar settir. Flýjum hvorki né friðar beiðum. Látum Arkistratus kóng
það eiga að frétta og hans sonu að vér brytjum eigi smærra en búkarlinn þá hann
amar arðuruxum sínum." Þeir ganga nú út af borginni með miklum lúðrablæstri og
reistu hvorirtveggju upp sín merki. Valeríanus hét merkismaður hertogans
Manassess. Hann var níu fóta hár frá bróklinda til hnakka. Síga nú saman
fylkingar. Manasses hertogi reið örskot fram undan sínum merkjum og var orðinn v
manna bani áður liðið kom saman. Varð nú mikið mannfall af hvorum tveggjum og
þar mátti sjá margan hest með hvítum söðli hlaupa lausan og margan vaskan mann í
grasi liggja en skafta brot og skjalda lágu svo þykkt að varla mátti hestum
fyrir hleypa. Nú sér Manassess einn vaskan riddara af baki falla af sínum mönnum
og hafði sá þegar á rás í fjallið upp. En þá riðu í mót Manasses hertoga ij
synir Krísedús kóngs. Hét annar Garlant en annar Grelant. Þeir voru miklir
kappar. Manasses kallar á riddarann og mælti: " Flý eigi góður drengur" sagði
hann" ég skal fá þér hestinn af öðrum hvorum þeirra sem hér hleypa í móti mér."
Síðan lagði hann til Grelans og í gegnum hann og kastaði honum dauðum á jörð.
Síðan hjó hann til Garlans og klauf hann að endilöngu en riddarinn tók hest hans
og hljóp á bak og barðist vel og drengilega þaðan í frá. En Manasses hjó nú á
báðar hendur og geymdi að öngu utan drepa sem flesta og aldrei sáu menn hraðari
manns hendur til manndrápa og verða nú mörg tíðindi senn. Krísedús kóngur sér nú
fall sona sinna og eirir honum það illa og eggjar hann nú liðið. Úlien hét hans
merkismaður. Hann bar djarflega fram merkið. Krísedús kóngur drap fyrst þann
kappa er Tolomeus hét og síðan félldi hann xv riddara og er hann nú ákaflega
móður. Taka nú borgarmenn að falla. Nú ríður fram Úlien merkismaður en honum í
mót kom Valeríanus merkis maður hertogans og lagði Úlien til hans í skjöldinn og
gegnum hann og snaraðist lagið út undir höndina og reif brynjuna og fékk
Valeríanus mikið sár og gengu sundur í honum iij rifin en hann hjó í mót til
Úliens og tók af honum fótinn fyrir neðan hné en reiðingarnar skildu þá nú að
sinni. Hjó Úlien þá til þess riddara er Golías hét og veitti honum bana. Reið
síðan aftur að Valeríanus en hann var og viðbúinn og lagði sínu spjóti í skjöld
Úliens og gekk í gegnum hann albrynjaðan og vó hann hann upp á spjótinu og setti
skaftið á kné sér og lét hann spraka á oddinum og reið svo um völlinn. Nú kom
þar Ríkharður kóngur og hjó til Valeríanus og kom á hjálminn aftarlega og klauf
hann og renndi niður með hnakkanum og reif brynjurokkinn og brynjuna niður eftir
herðunum og af honum bæði herðarblöðin og svo niður með hryggtindunum og af
honum báða þjóhnappana og í sundur söðulinn og hestinn og af honum sporana við
hælana og féll Valeríanus og mundi margur fyrr. Nú sér Manasses hvað fram fer.
en þó hafði hann nú nóg að vinna. en þó sækir hann þangað sem hann heyrir að
mest er um og nú mætir hann Krísedús kóngi. Kastar hann nú skildinum á bak sér
en reiðir sverðið tveim höndum en Krísedús kóngur brá skildinum upp yfir sig en
Manasses hjó á flatan skjöldinn og tók skjöldinn sundur um þvert og hjálminn og
höfuðið búkinn brynjaðan og hestinn sundur í miðju með öllum herskrúðanum og
stóð mörgum ótti af þessu höggi og þorði engi mót honum að ríða. Nú sér
Ríkharður kóngur að Manasses er mjög mannskæður og þykir honum það eigi vel
fara. Því ríður hann að honum og hvor öðrum á mót og leggjast til svo fast að
báðir senn hrjóta þeir aftur af sínum hestum og koma standandi niður. Og nú
verður Manasses skjótari til höggs og hjó til Ríkharðs kóngs en hann brá við
skildinum og kom sverðið niður með skildinum og tók af kóngi hina vinstri
höndina í úlflið. Ríkharður kóngur hleypur þá á Manasses og hrindur honum svo
hart að hann kom niður að hryggnum og hleypur Ríkharður kóngur ofan á hann og
mælti: Góður drengur ertu Manasses" sagði hann" og eigi vil ég sjá þinn dauða."
Nú komu að menn Ríkharðs kóngs og vildu drepa Manasses en kóngur bannaði það og
bað heldur setja hann í fjötra og var svo gjört og var hann færður í borgina en
menn hans féllu þeir sem eftir voru svo vandlega að engi maður komst undan.
Margt hafði og fallið af riddurum Ríkharðs kóngs og nú skipta þeir herfangi og
tóku að sér borgina og voru græddir menn. Ríkharður kóngur var handlaus alla ævi
síðan. Hann lét nú leiða Manasses fyrir sig og mælti til hans: " Mikill kappi
ertu Manasses" sagði hann" og mikill skaði mun þínum landsmönnum þykja ef þú
kemur eigi aftur. Nú vil ég þér líf gefa og gjör þú hvort þú vilt, dvelst hér
með oss og haf slík metorð sem þig lystir eður far heim til þíns lands og skulu
vér þig svo af garði gjöra sem góðum manni sómir." Manasses svarar þá: " Fásénir
munu oss þeir men er slíka kosti gjöra svo mikinn skaða sem þér hafið af oss
fengið og því vil ég gjarna líf þiggja og með þér vera þar til að þeir bræður
koma aftur." Voru nú Manasses grið gefin og gjörði kóngur vel til hans. Nú er að
segja af Vilhjálmi og Menon kóngi að þeir fara þar til að þeir komu til
Makdóníam í ríki Menons og höfðu þeir þar sanna frétt um ferðir þeirra bræðra og
voru þeir fyrir iiij vikum þaðan sigldir og höfðu haft góðan byr. Því búa þeir
ferð sína sem skjótast og stefna suður til Níníve. Og með því að Vilhjálmi var
flýtir í hug þá lét hann sína menn drekka af kálk þeim sem Ermlaug gaf honum og
þurftu þeir þá lítið að sofa og mæddust þeir eigi. Eigi er getið að til tíðinda
bæri fyrr en þeir koma út í Ermland og voru þeir bræður þá fyrir hálfri annarri
viku heim komnir. Og skorti eigi viðbúning í Níníve því að mönnum var stefnt úr
öllum áttum að sækja þessa veislu er Erkúles skal sitt brullaup gjöra og ef þar
verður ekki til tíðinda áður brullaupið er úti þá eru þeir meiri gæfumenn en
flestir menn aðrir þeir sem svo hafa kvenna aflað. En eigi ætla ég að Vilhjálmi
þætti illa þó nokkuð bæri til dvala. Það bar nú til tíðinda ein dag í Níníve að
Arkistratus kóngur er á leikvelli en hans synir á skógi. Þeir sjá hvar xij menn
ríða hvatlega að borginni. Þeir voru svo stórir að öngva höfðu þeir slíka séð og
bar þó einn langt af öðrum og undruðu þeir þó meir digurð hans en hæð. Þeir
höfðu þá reiðskjóta sem drómidarie heita. Þeir gengu fyrir kóng og kvöddu hann
eigi. Sá mælti sem fyrir þeim var: " Ertu Arkistratus kóngur af Níníve." " Svo
er" sagði kóngur. " Öngva heilsun var mér skipað þér að bera" sagði hann" en ij
kóngar eru hér komnir við ríki þitt. Annar þeirra heitir Frolló en annar
Griffon. Þeir ráða fyrir þeim ríkjum er liggja í kringum þau miklu fjöll er
Kaukási heita og standa á synnstu síðu heimsins. Þeir hafa spurt að þér eigið
yður fagra dóttur er oss er nefnd Fulgiða. En það býr undir þeirra ferð að þeir
vilja að þú lúkir þeim skatt sem aðrir kóngar í suðurhálfunni. Þeim er og sagt
að þér eigið ij vaska sonu. Er það kónganna vilji að þér sendið þeim dóttur yðra
í skattinn og yðra sonu og svo mikið lið af yðru ríki sem þér megið mest af
leggja. Vilja þeir nú fara til Babýlon hinnar miklu og skattgilda Soldán kóng
undir sig. En ef þér gjörið eigi svo þá vitið eflaust að áður sól er í vestri
annað kveld þá er yður borg brennd en þér annaðhvort hengdir eður í hjóli
brotnir." Kóngur mælti: " Ákaflega flytur þú þitt erindi og margur hefir
hneising fengið fyrir minni sök eður hvert er þitt nafn." " Eigi hræðumst ég
það" sagði hann" en Knabbi heiti ég. Á ég systur kónganna er Balbumba heitir.
Móðir kónganna heitir Sisigambur. Þær eru báðar hér með liðinu og hafa
ráðagjörðir með kóngunum." Arkistratus kóngur svarar: " Eigi vil ég senda þeim
mína dóttur en ef synir mínir koma heim þá mun ég eigi letja þá að finna kóngana
og mun ég vera þar með. En þar sem þú talar um skattgjafir þá er það gull eigi
til reiðu sem vér ætlum þeim að senda en það sem vér höfum í vopnum og klæðum þá
munu vér sýna þeim. En ef þeim verður auðið að komast burt af þessu landi þá
kunna þeir að segja hversu hagfelldan skatt að vér höfum fengið þeim." " Skil ég
það" sagði Knabbi" á þínum orðum að þú ert fullur af dáraskap og sjálfum þér
stríðir þú í þessu þóttu neitir góðum boðum" og því næst sneri Knabbi í burt.
Litlu síðar koma þeir heim synir kóngs og höfðu séð her þeirra bræðra og var
allt land fullt af hernum og voru það risar og illþýði. Þeir voru c þúsunda að
tölu og var þar engi mennskur maður í. Þeir höfðu tamið mörg villidýr. Kunnu
synir kóngs nú að segja honum þessi tíðindi. Var nú mikið umtal í borginni og nú
sáu þeir her víkinga er dreif að borginni og var hann svo mikill að dalir og
hólar, fjöll og skógar var alskipað. Settu þeir nú sínar herbúðir nær borginni
og mátti þar sjá mikinn ríkdóm á þeim fararblóma sem þeir höfðu með sér og var
allt ótta slegið í borginni. Arkistratus kóngur hefir nú þing í borginni og
spurði hina vitrustu menn hvað nú væri ráðlegt en allir sögðust fyrr vilja deyja
en gefast í vald risum. Nú lætur kóngur kalla dóttur sína og voru jungfrúrnar
þangað leiddar. Kóngur spurði dóttur sína hversu henni væri það í skapi að
giftast risanum Frolló. " Verði það eigi á meðan ég lifi" sagði hún" eður hvar
kemur fram kapp yðvart að þér látið kúgast fyrir vannmennum þessum. Var nú eigi
langt síðan að þér gjörðuð slíkan kost og máttuð fá það með heiðri." Þá mælti
Astrinómía: " Ávíta eigi bræður þína því að hver má öðrum kappið vorkenna. En ef
Reginbald bróðir minn væri laus og fengi þér hans liðsinni þá myndi einhver
risinn um rautt binda." Nú var Reginbald þangað leiddur. Kóngur sá á hann og
mælti: " Mikill maður ertu Reginbald" sagði hann" og gæfusamlegur. Og ef þú vilt
verða oss að liði þá vil ég gefa þér dóttur mína til heilla sátta." Þá mælti
Reginbald: Þetta væri vel boðið ef með góðvilja væri gjört en hitt ætla ég að
þér gangi til að þér þyki sem þú og dóttir þín sé í vargahöndum en synir þínir
eru annars frá mér maklegir en ég legða mitt líf í hættu fyrir þá." " Bætur
liggja til alls bróðir" sagði Astrinómía" en fenginn skaði verður eigi aftur
sýttur og gjör fyrir mína bæn og neita eigi þessu boði því að mörgu svara jafnan
frestin." Þá mælti Erkúles: " Eigi getum vér það nú aftur tekið sem vér höfum
áður gjört en til heilla sátta býð ég þér bræðra lag og mína systur og ef þú
vilt heldur öðrum manni gifta þína systur þá er mér það skapfellt." " Vita vil
ég hversu jungfrúinni er um þetta gefið" sagði Reginbald. En hún kveðst eigi
annan mann heldur kjósa en hann. Lofar Reginbald þeim nú sínum styrk og keypti
jungfrúna og sló niður allri heift með þeim. Maður er nefndur Sjóður. Hann réð
fyrir þorpi einu nær borginni. Hann var mikill og sterkur og vel búinn að
íþróttum en svo var hann hugblauður að hann þorði eigi mannsblóð að sjá. Hann
var nú í borginni. Kóngur mælti til hans: " Þú Sjóður" sagði hann" skalt verða
oss að liði með þínum mönnum." " Hvað mun ég yður að liði verða" sagði Sjóður"
því að mér sýnist yður sýnni dauði en líf." " Þyki þér ráðið" sagði kóngur" að
þú munir í náðum sitja ef vér verðum sigraðir en ef vér sigrumst þá áttu öngrar
vægðar von af oss." Nú varð Sjóður hræddur og mælti: " Alla mína menn og vopn
vil ég ljá yður en fyrr en ég hafa reiði þína skal ég koma til bardagans." " Þá
gjörir þú vel" sagði kóngur. Ríður Sjóður nú burt. Kóngur spurði nú sína menn
hvað ráðlegast væri. " Borg vor er fjölmenn og eigi komum vér öllu voru liði
við" sagði Erkúles" því skulu vér senda menn til Sjóðs og skal það lið koma í
opna skjöldu þeim en sumt lið vort skal vera eftir í borginni og skal það ríða
út til vor þegar vort lið fækkast." Þeir spurðu Reginbald hvort hann vildi ekki
njóta sjálfur kosta konu sinnar en hann kveðst eigi fyrir muna þeim sem auðið
yrði. Líður nú nóttin en þegar dagar voru höfðingjar á fótum. Var þá blásinn
herblástur. Gekk Arkistratus kóngur út af borginni og hans synir og Reginbald og
reisa sínar fylkingar. Reginbald hafði þá fylking er til vinstri handar vissi
frá höfuðmerkinu og var honum valið frækið lið. Sá maður hét Kaífas sem bar hans
merki. Hann var perfectus að tign. Aðra fylking hafði Arkistratus kóngur. Hans
merki bar sá maður er Aríus hét. Ei finnst honum vaskari maður. Margir ágætir
menn voru í hans fylking. Þriðju fylking hafði Errek kóngsson. Hans merki bar sá
maður er Malpriant hét. Hann var sterkur en ekki vitur. Erkúles skyldi laus við
vera. Var sú sveit með honum sem einna var snörpust og skyldu þeir þar fram koma
sem mest þurfti. Þeirra merki var litt sem sól og þoldi engi maður að horfa á
það á lengdar. Það bar maður er Villifer hét. Hann var svo góður riddari að hann
kom aldregi svo til bardaga að hann mundi skilja við sinn hest með ósæmd.
Höfuðmerki kóngsins stóð í miðjum hernum. Það var einn örn af gulli gjör en
merkið var rautt silki. Stöngin var níræð að hæð. Á því voru c dynbjöllur af
gulli en er vindur blés merkið þá hlakkaði örninn en bjöllurnar hringdust svo að
heyrði hálfa mílu. Nú leiðir Frolló sinn her út af herbúðum og mátti þar sjá
margan ljótan fant. Þeirra vopna búningur var glæsilegur til sýndar en
burtstengur þeirra voru ásum líkar en þeirra hljóð var sem nágöll. Þeirra merki
var svart og gjört í þá mynd sem einn hestur og þá vindur blés það neggjaði hann
og heyrði það ix mílur. Runga hét sá er merkið bar. Hann var fimmtugur að hæð. Á
stönginni voru iij gullknappar. Griffon hafði gult merki tírætt að hæð. Það bar
sá maður er Gnepja hét. Ekki segir frá vexti hans en vj langspanna var nef hans
upp undir brýn en hálfrar fjórðu spannar var í milli augna hans. Knabbi hafði
hið þriðja merki og var rautt sem blóð og markaður á einn úlfur og þá það blækti
fyrir vindi ýldi hann sem vargur. Galapín hét sá sem það bar. Hann hafði iiij
fætur og voru hófar á hinum eftrum fótunum og barði hann sem hestur en fyrr
þrýtur bæði bókfellið og nenningina en vér getum sagt frá yfirlitum allra þeirra
sem þar voru afskræmiliga skapaðir. Krumbak hét einn maður í liði þeirra. Ei
vissu menn ætt hans því að hann fannst í greni ylfu einnar. Hann sá betur um
nætur en daga. Hann átti að stýra þeim hinum ólmu dyrum sem þeir höfðu. Stóðu
fylkingar nú víða um völluna og látum þá nú svo bíða en víkjum nokkuð sögunni
til Vilhjálms. Þar tökum vér nú til að Sjóður ríður burtu af borginni Níníve og
var honum mikið í geði og vill hann nú eigi ríða í þorpið og leitar hann sér nú
að fylgsni og ríður fram með einni fjalls hlið. Finnur hann nú á veginum iiij
menn og xx og fylgdi þeim dýr mikið. Hann heilsar þeim og spurði hvað mönnum
þeir væri en einn þeirra sagði að þeir voru kaupmenn komnir af Babýlon en vilja
fara til Níníve borgar. Hann kvað þar annað tíðara en kaupskapinn og sagði hann
þeim frá her risanna. Kaupmaðurinn spurði hvort úti væri brullaup kóngssonars en
Sjóður kvað því fjarri. Kaupmaðurinn spurði hvort fanginn bróðir kóngsdóttur
væri lífs eður dauður en hann sagði að þeir væri sáttir og hefði þeir gefið
honum systur sína til liðveislu. Þeir spurðu nú hvað hann heitir eður hvert hann
skal fara. Hann sagði nafn sitt" en ég fer sem aðrir þeir sem forða vilja
lífinu". " Vera munu þar nokkurir óvíglegri en þú" sagði kaupmaðurinn. " Ekki
frý ég mér vaxtar sagði hann" en mannsblóð þori ég ekki að sjá." " Þyki þér víst
að þú munir alla ævi lifa" sagði kaupmaðurinn" ef þú getur nú undan sett." "
Eigi hugsa ég eftir öðru" sagði hann. " Hengja á þann" sagði kaupmaðurinn" sem
ekki vill verða herra sínum að liði í þvílíka nauðsyn." " Fari það sem má" sagði
hinn" en lífinu mun ég nú fyrst forða." " Áttu nokkuð peninga" sagði
kaupmaðurinn. " Nóga á ég peninga" sagði Sjóður og veit ég að óvinir mínir munu
þeirra njóta en kóngur hét mér líftjóni ef ég kæma eigi til liðs við hann." "
Góður mundir þú þeim manni" sagði kaupmaðurinn" að færi til borgarinnar fyrir
þig." " Heimskur væri ég ellegar" sagði Sjóður" og honum skyldi ég gefa bæði
gull og silfur." " Áttu gott til hesta eður vopna" sagði kaupmaður. "
Hvortveggja á ég" sagði hann. " Ég á hest þann sem kóngur býður mér við ríkan
kastala og hertogadæmi." " Þú munt vilja gefa mér hestinn og vopna menn mína"
sagði kaupmaðurinn" og á þinn kost viljum vér vera og er þér óvíst hvort þú
heldur lífinu eður eigi ef þú gjörir eigi sem ég beiði." " Sjá þú nú fyrir sem
þú vilt" sagði Sjóður. " Eður hvað heitir þú." " Sjóður heiti ég" sagði
komumaður" og förum vér nú heim til byggða þinna." " Eigi þori ég þar að koma"
sagði Heimasjóður. " Heim skaltu með oss" sagði Nýisjóður" og afhenda mér vopn
og það ég vil hafa." Og þorði hann ekki í mót að mæla og fara þeir nú heim í
þorpið og skiptu þeir nafnar um litu og þekkti engi hvor þeirra var. Og nú kom
þar maður úr borginni með bréf kóngs að Sjóður skal koma í opna skjöldu
víkingunum með sína menn og spurði sendimaður hvaðan þeir ókunnu menn voru að
komnir en Sjóður kvað þá vera frændur sína. Nú var fram leiddur hinn góði
hesturinn. Hann hét Gönsuður og gaf Komnisjóður hann Menon kóngi. Síðan bjuggust
þeir og undrast allir hversu Sjóður var ákafur því að landsmenn hugðu að hinn
sami væri. Hann hafði ccc manna af þorpinu. Þeir höfðu merki af grænum guðvef og
á markað leo með gull og hafði kristallus í klónum og lýsti svo af honum að
undir því merki var bjart þó að nótt væri. Þetta merki gaf Herkúl kóngur
Vilhjálmi. Sjá þeir nú fylkingarnar hvar þær stóðu til bardaga búnar. Þar byrjum
vér þetta kapitulum að saman síga fylkingar hermanna og skorti þar eigi
lúðragang en örvar og spjót flugu svo þykkt að hvorki sá sól né himin. En þar
víkjum vér fyrst til að Arkistratus kóngur eggjar fram sitt lið og fylgir því
sjálfur drengilega og höggur bæði menn og hesta og stendur ekki við honum og
ríður hann breiða götu fram í fylking hermanna og fellir risana unnvörpum. Aríus
hans merkismaður bar drengilega fram merkið og mætti einum digurhálsuðum risa er
Grassi hét. Hann hjó til hans með sverði og klauf skjöldinn að endilöngu en
blóðrefillinn nam viðbeinið og reif brjóstið niður að söðli en innyflin
steyptust úr honum og datt hann dauður á jörð og því næst hjó hann á aðra hönd
sér til eins kappa um þvert andlitið og þar í sundur hausinn. Hinn þriðja hjó
hann á búkinn svo sundur tók í miðju og ei get ég þá alla talið sem hann veitti
skjótan bana. Nú kom honum í mót hinn sterki Runga og eigast þeir við hart
vopnaskipti en þó Risinn væri sterkur þá átti hann við kænan. Nú höggur Aríus
til hans eitt mikið högg. Það kom á hjálminn og tók af fjórðunginn og eyrað og
vangafilluna svo berar skinu við tennurnar. Risinn lagði þá undir skjöld Aríus
og í gegnum hann albrynjaðan en hann gaf sig eigi að heldur og hjó til þess
kappa er Skroppa hét og seildist svo hátt sem hann gat og náði hann varla
sverðinu upp yfir hnéið og tók þar undan Skroppa báða fæturna og varð mikill
dykur af falli því er hann fékk. Síðan gekk Aríus undir merkið og spennti
merkisstöngina báðum höndum og bað menn duga drengilega meðan hann hvíldist.
Arkistratus kóngur var nú langt kominn fram í herinn og margan mann hafði hann
drepið og snýr hann nú aftur annan veg og mætir einum miklum kappa er Buram hét.
Kóngur sló á hans hjálm svo hausinn lamdist en augun flugu svo snart út úr
hausinum að á sinn mann kom hvort þeirra og höfðu þeir þegar bana en risinn datt
dauður niður af hestinum og hafði þegar bana. Síðan drap kóngur kappa aðra en
fékk sjálfur ekki sár. Nú er að segja frá Sjóð að hann er nú kominn nærri
bardaganum og skynjar hversu fylkingar standa. Hann sér hvar Krumbak stýrir fram
dýrunum og gjöra þau mikinn mannskaða borgarmönnum. Hann biður nú Menon ríða til
móts við Krumbak með lið þeirra" en ég mun þar að ríða sem mér sýnist og skal
dýrið þér fylgja." Það var brynjað allt aftur að bógum. Menon kemur nú í opna
skjöldu Krumbak þar sem hann sigaði fram dýrunum á hægra veg merki Frolló. Var
þar bæði birnir og leon, tígris og fílar. Kemur nú stökkur undir dýrin því að
Menon kóngur var bæði sterkur og stórhöggur en hestur hans barði með öllum
fótunum og braut hrygg í dýrunum. Snýr Krumbak nú í mót Menon og lýstur til hans
með sinni stöng en Menon reið að honum við og kom stöngin við eyra einum riddara
og brotnaði af honum höfuðið og á herðar öðrum og hraut sá burt af hestinum og
upp í loftið svo að fal sýn og var hvert bein mjölvi smærra í honum er hann kom
niður. Menon hefir nú brugðið sínu sverði og höggur til Krumbaks niður milli
skjaldarins og bringunnar og tók af honum báðar hendurnar og sneri Krumbak á
undan en Menon rak spjótið í gegnum hann og kom þá upp hljóð mikið svo sem allir
fjandur væri þar komnir. Þetta hljóð heyrir Frolló og snýr hann þangað en
Arkistratus er nú kominn aftur í sína fylking og sækir að merki Frolló. Hinn
sterki Runga grípur nú eitt spjót og skýtur til hans og flaug það gegnum kónginn
svo álnar stóð út um bakið. Þetta var mjög jafnsnemma og Aríus merkismaður féll
dauður niður undir merkinu og féll kóngur til jarðar. Var þar nú gnýr mikill og
heróp. Nú kemur Sjóður ríðandi. Hann höggur á háls Runga svo af tók höfuðið og
féll risinn dauður niður og urðu undir honum iiij menn. síðan reisir hann upp
merkið en nú var fallið merki Frolló en hann hvergi nærri og eigi var nú all
hljótt í þann arm sem hann var því að Menon var eigi aðgerða laus. En dýrin
stukku undan leoninu og reif það þau í sundur. Frolló leggur nú til leonsins. en
það snerist undan kænlega og laust halanum við eyra hestinum svo hann féll
dauður niður og fylgdi Frolló honum til jarðar og var það fall í meira lagi.
Hann hljóp skjótt á fætur. Menon var þá nær staddur og hjó til Frolló og klauf
skjöldinn að endilöngu. Frolló fékk einn stóran stein og kastaði til Menons
fyrir hans brjóst og fékk hann óvit en féll þó eigi af baki en hans hestur bar
hann snart í burt. Frolló brá nú sínu sverði en leonið sló það úr hendi honum. Í
þessu hlaupa ij tígris á það en það var svo brynjað að það sakaði ekki og reif
það þau í sundur bæði. En Frolló leitar nú eftir sverði sínu og komu hans menn
hesti undir hann og var nú dagur kominn á enda og skilur nótt bardagann. En svo
hafði Menon umgengið og dýrið að eydd voru öll dýr risanna. Ríða menn nú til
herbúða en Menon og Sjóður riðu í þorpið en þeir bræður í borgina og er svo
mikið sagt af mannfallinu að meir var fallinn en fjórðungur af þeim. Höfðingjar
hörmuðu nú mjög Arkistratus kóng en lofuðu mjög framgöngu Sjóðs. Reginbald fann
sína systur og spurði hún hversu þeim hafði að farið um daginn en hann sagði að
þeim hefði þungt veit ef eigi hefði komið þeir ágætu kappar sem Sjóð fylgdu. "
Og þótti mér þó margt undarlegt" sagði Reginbald," ég þóttumst þekkja það góða
dýr sem átt hafði Vilhjálmur fóstbróðir minn og þar þekkta ég og sverð hans
skjöld og hest og undarlega bar sá maður sín vopn vel." Astrinómía svarar: "
Eigi mun Vilhjálmur hafa gefið burt hest sinn og undarlega hefir Sjóður sá
brugðist sem allir halda ragan ef hann beitir svo vopnum sem Vilhjálmur." Að
morgni voru menn snemma uppi og vopnuðust og var valið lið til útreiðar og kom
margt úr héruðum. Var þá um talað hver upp skal taka það merki sem kóngur hafði
frá fallið. Mæltu allir að engi væri betur til fallinn en Reginbald. Taldist
hann og ekki undan því og var sá maður til fenginn að bera það er Nikaron hét en
Kaífas skyldi nú vera laus við en Erkúles skyldi mót Knabba en Errek í mót
Griffon. Ríða þeir nú út af borginni og hafa mikið lið. Risarnir voru eigi
seinir á mótið og hafði sá maður tekið merki Frolló er Gralant hét. Tókst nú
bardagi. Var risunum mikill sviftir að dýrunum en þó brytjuðu þeir borgarmenn
sem hráviði. Reginbald gjörði svo harða hríð að risarnir hrukku fyrir og sækir
hann að merki Frolló og hefir hann hlaðið um sig háan valköst svo að tveggja
vegna utan hjá honum bar búkana jafn hátt honum. Slíkt hið sama gjörir Frolló að
hann drepur men og hesta og stendur ekki við honum. Erkúles sækir nú fram og
Knabbi honum í mót og er seint að telja hversu marga menn þeir drápu. Kaífas
kemur fram á bak fylkingu þeirri sem Knabbi stýrði og hjó fyrstan þann kappa sem
Alkain hét og veitti honum bana og svo mikið gjörði Kaífas af sér að hver maður
hrökk fyrir og nú snýr Knabbi honum í mót og leggur til hans með spjóti og í
gegnum hann en hann reið á lagið og hjó til Knabba og tók sundur skjöldinn og
höfuðið af drómedari er hann reið og fékk hann mikið fall en Kaífas datt dauður
niður. Erkúles hefir nú mikinn bardaga og nú kemur í móti honum risi fimmtugur
að hæð. Hann hét Krabbi. Hann lagði til Erkúles svo hart að skjöldurinn klofnaði
en hryggurinn brotnaði í hestinum og sté Erkúles af baki en þó hjó hann til
risans og af honum báðar hnéskeljarnar og báða fæturna í ristarliðunum en risinn
féll áfram og urðu undir honum margir menn. Erkúles fékk sér annan hest og
ruddist um fast og margan digran skrokk klauf hann sundur. Segjum nú nokkuð frá
Errek að hann ber sitt merki mót Griffon og mátti þar heyra gný og vopnabrak en
leiðast tekur mönnum langmælgi að segja einart hið sama frá þeirra stórhöggum en
drepið hefir hann nú c risa og blóðgar hefir hann báðar hendur til axla og slíkt
hið sama gjörir Griffon á hans mönnum. Og nú mætir hann merkismanni Erreks
Malpriant og þegar skýtur Malpriant að honum ij gaflökum í senn og fló annað í
gegnum skjöldinn og handarbak Griffons en annað fló í gegnum brynjuna fyrir utan
rifin og skeindist kappinn á síðunni en Griffon lagði sínu spjóti í gegnum
Malpriant og vó hann upp á spjótinu og setti stöngina á hné sér og reið um
völlinn og fleygði honum í burt af spjótinu. Errek ríður nú að einum miklum
kappa er Gibbon hét og lagði hvor til annars og kom hvorgi öðrum af hestinum.
Flangi hét bróðir Gibbons. Hann lagði til Erreks en hann seildist mót laginu og
kippti af honum stönginni en setti sverðið á háls honum svo af tók höfuðið.
Gibbon lagði nú til Erreks í öðru sinni en hann hjó sundur skaftið og af Gibbon
höndina og hljóp sverðið á lærið og tók af fótinn og féll hann dauður niður.
Gnepja var þá nærstaddur og hjó til Erreks og kom um þverar herðarnar og tók
hann í sundur. Í þessu bili kemur Sjóður að og sér hvað Gnepja hafðist að.
Reisir hann fyrst upp merki Erreks og fékk einum röskum manni að bera það. Hann
mælti til Menons að hann skal ríða í fylking Frolló og svo gjörði hann og fylgdi
dýrið honum. Þar skal nú til taka að Frolló ríður að Nikaron merkismanni
Reginbalds og leggur til hans með spjóti og hæfir í brjóst hestinum og leggur
upp í gegnum hann og svo söðulbogann og í gegnum riddarann og hrindur öllu á bak
aftur og stökk skaftið í sundur. Bregður Frolló nú sínu sverði og höggur ótt og
tíðum og stendur ekki við honum. Má það nú ætla að Sjóður mun eigi standa kyrr
því að á lítilli stundu drap hann xx af þeim risum sem slangar eru kallaðir og
var engi minni en þrítugur á hæð og svo mikið blóð var nú á vígvelli að margur
drukknaði þótt lítt væri sár. Sjóður snýr nú þangað sem Gnepja var en Gnepja
skýtur að honum tveimur kesjum og hendir Sjóður sinni hendi hvora og skaut aftur
að Gnepju og hæfði sinni í hvort augað svo út gekk um hnakkann. Gnepja hjó þá
fram fyrir sig. Kaliep hét systurson Gnepju. Hann greip merkið af honum en hann
hjó af Kaliep allt andlitið og steyptist hann ofan á frænda sinn og féll nú
merkið. Nú snýr Frolló mót Menon og skýtur til hans með spjóti og kom í
skjöldinn og féll Menon af baki. Hann hljóp upp fimlega og hjó þegar einn
banahögg. Nú vildi Frolló fylgja fanginu og hjó eftir Menon. Dýrið kom þá að og
laust sínum hala við eyra Frolló svo hann féll af baki og var í óviti en Menon
stökk á bak hesti hans og snýr nú í mót Gralant og leggur sinni burtstöng fyrir
brjóst honum svo út gekk um herðarnar og féll Gralant dauður á bak aftur. Var nú
komin nótt og riðu kapparnir af vígvelli en Sjóður ríður í þorpið og Menon og
fann hann þar hest sinn. Reginbald ríður í borgina með sitt lið. Hafði þenna dag
orðið svo mikið mannfall að eigi var betur eftir en fjórðungur. Risarnir höfðu
og fengið svo mikið manntjón að eigi var fjórðungur eftir. Líður nú nóttin og
þótti mönnum nú líklegt að verða mundi endir eður einnhver úrskurður á
málalyktum þeirra og var nú engi óhræddur um sig. Næsta morgun eftir kallar
Reginbald saman allt fólk og leitar ráðs við þá og var þá rúin borgin að engi
var liðfær maður eftir. Á þessi stundu kemur Menon þar og fögnuðu þeir honum.
Reginbald spurði hvað manna hann væri en hann sagðist vera kaupmaður og kominn
af Babýlon. Hann spurði því Sjóður kæmi svo seint. Kaupmaðurinn sagði hann hafa
orðið stirðan í bardaganum. Fékk hann nú Reginbald eitt bréf og sáu menn að
Reginbald gladdist við en síðan riðu þeir út af borginni. Skyldi Menon nú í mót
Knabba en hann lét bera sitt merki í móti Griffon. Var nú gnýr mikill og því
næst bardagi. Nú ríður Reginbald í mót Griffon og hans merkismaður er Kalabes
hét og drápu þeir risana unnvörpum. Nú kemur Griffon í mót honum með sitt merki.
Aspir hét þá hans merkismaður. Hann var átján álna hár og svo mikið þurfti hann
um sig en svo voru þeir til manndrápa hraðir að seint verður að greina hvað hvor
þeirra vinnur. Og svo kemur að fallinn er mestur hluti fylkinga og finnast nú
sjálfir merkismennirnir. Kalabes lagði sínu spjóti til Apir og hæfði í hans munn
en hann beit í spjótið og gengu úr honum allar tennurnar en svo fast hristi hann
sitt helvíska höfuð að Kalabes varð laust spjótið. En hann hjó í höfuð Kalabes
svo að svignaði hjálmurinn að höfðinu en sverðið brotnaði en þó féll riddarinn
af baki og Apir á hann ofan og vildi bíta sundur í honum barkann en tennurnar
voru þá eigi til. En svo mikið blóð gaus þá úr honum að af því drukknaði
Kalabess. Þá kom Reginbald að og hjó Apir sundur í miðju. Nú finnast þeir
Griffon og Reginbald og ríður hvor að öðrum og koma þeir svo hart saman að
þeirra reiðskapur gekk sundur og fóru þeir báðir aftur af sínum hestum. Taka nú
sín sverð og berjast sterklega og það fyrsta högg er Reginbald hjó kom í knésbót
Griffon og tók úr allan kálfann niður að hælunum. Griffon hjó nú til Reginbalds
og klauf allan skjöldinn og nam oddurinn lærið og var það illt sár. Reginbald
hjó fót undan Griffon í ristarlið. Þá hjó Griffon til Reginbalds og stefndi í
hjálminn en hann snaraðist undan. Höggið kom á herðarnar og rifnaði öll brynjan
en skinn þau sem voru undir hans treyju mátti eigi járn bíta en þó varð
Reginbald sinnulaus af því höggi og steyptist í fang Griffon og hafði sverðið
frammi fyrir sér og kom oddurinn í naflastað Griffon og gekk út um hrygginn og
féll Griffon ofan á Reginbald en einn riddari dró hann út undan honum og var
hann í óviti. Jós riddarinn á hann köldu vatni og raknaði hann við. Var þá auð
sú fylking svo engi maður lifði. Meistari Virgilíus hefir samansett marga fræði
til skemmtanar mönnum í bók þeirri er Saxafræði heitir. En sögu þá sem nú munu
vér byrja fann hann skrifaða á steinvegginum borgar þeirrar er Licibon heitir í
Frans. Sá kóngur hét Vilhjálmur enn örvi. Hann átti dóttur kóngs af Lumbardi og
er hún eigi nefnd. Þeim varð auðið að eiga tvö börn. Son þeirra hét Hermann. En
Herborg hét þeirra dóttir. Hún var fríð og kurteis, vitur og trúlynd, og kæn við
allar kvenligar listir. Hermann kóngsson var mikill vexti, fríður sýnum, sterkur
að afli, og stöðugur í heitum. Hugþekkur og hæverskur og svo vinsæll að allir
unnu honum hugástum. Roðgeir hét jarl er ríki hélt af Vilhjálmi kóngi og sat í
kastala þeim er Granukkatis heitir. Hann var spekingur að viti og íþróttamaður
svo mikill bæði á bóklistir og riddaraskap að engi maður komst til jafns við
hann. Son átti hann þann er Jarlmann hét. Hann var líkur föður sínum bæði að
afli og íþróttum, visku og vænleika. Þangað sendi Vilhjálmur kóngur son sinn að
nema margháttaða fræði og hæverska hirðsiðu. Og hvatligan riddaraskap. En er
kóngs son kom til jarlsins var honum sæmiliga fagnað. Setti jarlinn son sinn
honum til þjónustu og öllum sínum mönnum hann að heiðra. Mjög var nær um aldur
þeirra kóngs sonar og jarls sonar. Sátu þeir báðir í skóla. Gerðist með þeim
kærleikur mikill. Þeir voru næmir. Og skjótir í skilningu. En þá er þeir höfðu
yfir farið sjö liberales lét jarlinn kenna þeim riddarligar íþróttir og voru
þeir svo fljóttækir að á lítilli stundu var engi sá riddari að nokkura íþrótt
þyrfti við þá að prófa. Þeir voru svo jafnir sín í milli að hvergi bar í milli.
En þá er þeir voru sextán vetra gamlir þá fannst engi fyrir norðan Grikklands
haf sá er þeim væri jafn að fríðleika og íþróttum. En afl og vöxt báru þeir yfir
aðra menn. Og með þessu gjörast þeir fóstbræður. Hér með unnust þeir svo mikið
að hvorgi þóttist þráliga af öðrum sjá mega. Og héldu það lengi. Það ber nú
fyrst til tíðinda að kóngurinn Vilhjálmur tekur sótt þá er hann leiddi til bana.
Og var hans útferð sæmiliga ger sem kristnum kóngi heyrði. Voru þá menn gjörðir
til roðgeirs jarls að Hermann kóngs son skyldi heim koma og taka sitt ríki. Og
þegar bjóst jarlinn heiman og með honum kóngs son og hans fóstbróðir með fríðu
föruneyti. En er þeir komu til Savis var þeim sæmiliga fagnað. Urðu allir fegnir
heimkomu kóngs sonar. Var þá þing stefnt og Hermann til kóngs tekinn yfir öll
þau ríki er faðir hans hafði styrt. Jok hann þegar nafnbætur mörgum mönnum og
gerði sér góða menn að vinum. Litlu síðar fór rodgeir jarl heim til síns lands
með sæmiligum gjöfum. Skildu þeir kóngur með vináttu en Jarlmann var eftir og
margir riddarar með honum hjá kóngi. Setur hann nú og semur sitt ríki sem góðum
kóngi sómir. Herjar á heiðnar þjóðir og eykur svo ríki sitt og varð af slíku
ágætur og sigursæll. Eitthvert sinn hélt kóngur ríka veislu. Var þá gleði mikil
í kóngs höll. Hermann kóngur mælti þá til manna sinna" hvar viti þér góðir
drengir þá tvo menn að jafnast megi við okkur fóstbræður eður nokkurn svo ríkan
kóng að jafnast megi við vort ríki". Flestir sögðu að sá mundi eigi auðfundinn.
Jarlmann gaf sér fátt að. " því leggur þú ekki til fóstbróðir" segir kóngur. "
þau eru mörg orð" segir Jarlmann" að eigi ligja svör til. Því ef þarfleysa er
töluð. Þá hæfir mönnum eigi að róma þann". " því viltu óvirða mín orð" segir
kóngur. " eigi vil eg það gjöra" segir Jarlmann. " en með orlofi yðru mun eg
svör gefa yðru máli og máttu til þess ætla að fleiri menn þykjast nokkurs verðir
en þú einn. Veit eg að þú hefir marga hluti fyrir aðra menn. En þó er sá hlutur
er þig vantar. Og síst má góður höfðingi missa. En það er kvonfang er mest bætir
hvers manns ráð, ef gæfan vill með ganga". " eigi veit ek" segir kóngur" þá konu
að mér sé happ í þó að eg fenga. En nefna muntu mega nokkura". " með því að þú
vilt þetta til umtals leggja. En það er svo um konur sem um karla að allir
þykjast nokkurs verðir þó að eigi sé þínir líkar. Ein jungfrú er út í Myklagarði
er heitir Ríkilað. Hennar faðir heitir Dagur. En öðru nafni Michel. Hann er
keisari fyrir utan hafið. Í hvern stað mundi vaxa yður virðing ef þér fengið
þessa jungfrú. Því það hefi eg með sönnu frétt að engi í veröldu er henni
jafnfríð. Né svo listug á allar menntir. Hún er svo góður læknir að hún vinnur
bót hvers manns meinlæti ef lífs verður auðið. Á hennar handarbaki enu hægra er
einn kross litur sem gull. Með því marki var hún fædd. Til hafa orðið kóngar og
kónga synir að biðja hennar og hefir hún öngvan viljað eiga. En faðir hennar
hefir gefið henni orlof til að eiga þann er hún vill. Þann sem honum þykir sér
smánarlaust að eiga fyrir mág". Kóngur brosti að orðum hans. Og féll tal þeirra
niður að sinni. Litlu síðar voru þeir fóstbræður á einmæli og mælti kóngur svo
til Jarlmanns" eigi er mér alþingis úr minni fallin jungfrú sú er þú nefndir
fyrir mér. Og það mikla hól er þú settir á hana. Og því vil eg senda þig til
Miklagarðs að forvitnast hvort hér er svo mikið til haft sem frá er sagt, og
biðja hennar mér til handa. Ef þér líst mér það nokkur sómi. Því að þú kannt
þessa hluti glögt að sjá, en eg trúi þér betur en öðrum mönnum bæði um þetta og
alt annað". " Skyldur er eg að fara" segir Jarlmann" þangað sem þú sendir mig.
En ekki kanntu stórlæti hennar ef þú ætlar að hún muni með sendiboðum unnin
verða". " ekki vil eg lengi vera vonbiðill hennar" segir kóngur" en ef þér líst
hún vel og þó eigi við mitt hæfi, þá máttu biðja hennar þér til handa, og mun eg
veita þér þar til minn styrk". " Ekki þarf til þess að tala" segir Jarlmann. "
en vel þætti mér ef sjá ferð tækist vel þínna vegna". En hvort sem þeir tala hér
um fleira eður færra, þá réðst Jarlmann undir ferð þessa. Og býst hann nú af
landi í burt með v skipum og miklum fékostnaði og góðu föruneyti. Tekur hann nú
orlof af kóngi þegar að hann er búinn. Hann gekk í kastalann til systur hans og
bað hana vel lifa. Hún spurði hvert hann skyldi fara. Hann segir henni af eð
ljósasta. " mikið ætli þið ykkur" segir hún. " enda eru þið miklir. Ekki hefir
hún laus legið fyrir hingað til. En mikið happ væri í að fá slíka. Hér er gull
er eg vil fá þér. Og ef þú kemur því á fingur henni og heldur að svo orni þá mun
hún þeim unna sem þú vilt. En til þessa skylda eg öngum manni trúa nema þér".
Síðan skildu þau. Því næst var Jarlmann á skipi og báðu allir menn hann vel fara
og heilan aftur koma. Létu þeir í haf og fórst þeim vel. Og segir ekki af þeirra
ferð fyrr en þeir komu við Grikkland. Lagði Jarlmann skipum sínum í leynihöfn
nokkura og lést vera kaupmaður. Hann segir sínum mönnum að hann vildi ganga í
borgina, og kvað ekki á dag um nær hann mundi aftur koma. Bað hann þá bíða sín
þar til er hann kæmi aftur og gjöra lítið um sig. Síðan fer Jarlmann í borgina
og breytir nú nokkuð sínum háttum. Hefir hann óríkmannligann búning, gengur við
staf, og lætur krankliga. Fréttist fyrir hversu hann mun auðveldliga ná fundi
jungfrúinnar. En honum var sagt að engi útlendur maður mætti koma í hennar
kastala. Hann spurði til hverrar kirkju að hún gengi oftast til messu og það
fékk hann að vita. Og til þeirrar kirkju fór hann að næsta hátíðisdegi og sat
þar fyrir kirkjudyrum. Þenna næsta morgin sem sólin skein á borgar turna sér
hann opnast þann kastala sem kóngs dóttir sat í. Komu þar út fyrst alls konar
leikarar með öll þau hljóðfæri er menn kunna að nefna. Þar næst gengu fjörtigir
vopnaðra manna að ryðja fram veginn. Þá gengu xv munkar og sungu processio. þeir
voru allir geldir og gamlir. Þar næst gengu sextigir meyja m og þar utan hjá xii
stívarðar og báru eitt pell á stöngum. Þar næst riðu iiii markgreifar og reiddu
einn glerhimin. Og þar upp yfir fló fuglinn Fenix. Er fegurstur er allra kinda í
veröldinni. Og hér undir gekk jungfrúin Ríkilað. Iiii hofmenn leiddu hana hennar
náfrændur. Hér eftir gekk allur almúginn. Margar ríkar frúr héldu upp hennar
klæðum. Þessi skari nálgaðist skjótt musteris dyrnar. En hversu sem stungið var
eður stappað, stautað eður bautað. Sat Jarlmann sem áður þó að aðrir hrykki frá.
Allt þar til að jungfrúin kom þar gagnvert sem hann var. Kastar hann sér niður
fyrir hennar kné og biður hana fyrir guðs skyld að veita sér nokkura miskunn.
Segist vera mjög krankur maður. Hún leit til hans og bað eina af sínum meyjum að
fylgja honum heim til síns kastala. Og svo gerði hún. En jungfrúin stóð að tíðum
uns lokið var. En svo var hennar andlit sveipað með silki og lín að engi maður
mátti hennar ásjónu sjá. Síðan gengur hún heim í sinn kastala. En því næst var
matur til reiða. Sat jungfrúin til borðs fram yfir miðjan dag. En síðan gekk hún
í sjúkra manna hus og skoðaði meinlæti þeirra manna sem undir hennar lækningu
voru. En því næst spurði hún að þeim kranka manni að hana hafði fyrir skemmstu
beðið miskunnar. Jarlmann gekk fram og laut henni. Hún spurði hann að nafni, og
hvað manna hann væri. Hann kveðst vera einn kaupmaður ættaður af Frakklandi. Hún
spurði hvað honum væri til meins. Hann kvað sér margt að meini. En kveðst þó
ógjörla vita upprás sóttar sinnar, því að hann kveðst hafa hroll mikinn og
svefnleysi. Nú settist Ríkilað niður hjá honum og skoðaði sóttarfar hans,
augnabragð og andardrátt. Hún horfði á hann lengi og mælti síðan." eigi get eg
fundið sótt í líkama þínum nema sú að þú gjörir þér upp. Og sé það hugsótt þín
eður þú vilir gjöra til ginninga við mig". " Ekki er eg til þess fær frú" segir
hann. " en nærri geti þér því að eg hefi hugsótt. Og væntir mig að þér getið
hana læknað". " þú munt vera góðra manna" segir hún," því að þú hefir
mikilfengligt andlit og yfirbragð. En nafn þitt hefir þú eigi sagt mer". " eg
vil hvortveggja gjöra í yðru orlofi" segir hann. " vel má eg það heyra" segir
hún. " Jarlmann er nafn mitt" segir hann. " en Roðgeir heitir faðir minn, jarl í
Saxlandi. En hugsótt mín er mest af því að eg hugsaði um hversu eg skylda ná
yðrum fundi. Og hefir nú mikið hægst um síðan eg náði yðrum fundi. En þó er en
eigi fullbætt fyrr en eg veit hver mín erindis lok verða". " nóg hefir þú til
unnið" segir hún" að þú skilaðir eigi fleirum erindum, svo sem þú hefir mig
svikið. Og að því mun þér verða. Ef faðir minn verður var við". " ef eg er fyrir
þetta drepinn" segir hann," þá mun skammt að bíða áður en mín mun grimmliga
hefnt verða, en þér mun lítill heiður í aukast. Þó að þú látir drepa mig, þann
sem gengið hefir á þitt vald sjálfviljandi. Væri hitt tiltækiligra að freista ef
eg gæti nokkura bót á unnið því meini sem mörgum þykir þú mjög söknuð í". " það
kom mér í hug" segir hún" þegar eg sá þig í fyrsta sinni að þú mundir eitthvert
mikið erendi til mín eiga, hvernin sem það lyktast. Því skaltu dveljast hér
nokkura stund og tala í orlofi það sem þér vel sómir. Og seg oss tíðindi af
öðrum löndum". Jarlmann þakkar henni. " en ekki mun eg lengi fresta að birta
yður mín erendi. Mig sendi til yðar sá kóngur er Hermann heitir. Hann ræður
fyrir Frakklandi, hverjum manni vænni og merkiligri. Hann vill biðja yðvar. Ef
yðar vili vildi þar til falla með samþykki föður yðvars og væntir mig að eigi
muni önnur jungfrú betur gift, því að hann veit eg alla hluti þá til hafa sem
réttan höfðingja má prýða, vöxt og vænleika. Hæversku og riddaraskap ber hann
langt af öllum þeim mönnum sem eg hefi sé". " heyrt hefi eg" segir Ríkilað" það
sagt, og leyfa þann mann margir menn en þó hafa til orðið þeir menn að leita
þessara mála við oss að bæði eru ríkari og oss kunnigri að mörgum góðum hlutum.
Og þóst eigi ofgóðir að tala sitt erendi og hefir oss eigi sýnst það ráð upp að
taka". " sagt hefir mér það áður verið" segir Jarlmann. " og þykir mörgum manni
yður það mjög yfirgefast. Og mjög óvísligt að neita gæfunni þá er hún býðst en
vita ei hvað við tekur. Yðar faðir er nú gamall og veit eigi nær frá fellur, og
við hvað er þá að styðjast, neita mörgum hæverskum manni. Og er þar þá ekki
vináttu von. Ef þér þurfið nokkurs við. En dælla mun þykja við að leika ef þú
ert ein til forstöðu. Tak heldur ráð mitt. Gifst heldur mínum fóstbróður, og
máttu þá óhrædd um þig vera fyrir hverjum manni í veröldunni". " Mjúka tungu
hefir þú" segir hún" og mikinn fullting veitir þú þínum fóstbróður. En eigi munu
við þessu ráða svo skjótt". En því næst var þeim tekið öl og matur, og töluðu
þann dag allan, og var jafnan eð sama í skrafi þeirra. Spurði hún hann margra
hluta þeirra er fróðleikur var í. Og leysti hann það allt sköruliga. Og fannst
Ríkilað mikið um vitsmuni hans og klerkdóm. Þrjár nætur var Jarlmann í
kastalanum hjá jungfrúinni. En því næst beiddi hann orlofs og mælti svo til
hennar" nú vil eg frú" segir hann" ganga til lokins um mitt erendi". " Sveinn"
sagði hún." eg sagða þér það að eg mundi eigi játast þeim manni sem eg hefi
aldri séð og ekki nema spurn eina af haft. En ef hann væri svo að öllu sem þú
segir frá þá mundi eg eigi framar kjósa". " það veit trú mín" segir hann" að eg
hefir eigi ofsögum af honum sagt. En ef þú vilt selja mér trú þína til þess að
gifta þig eigi fyrr en þú sér hann". " það vil eg gjöra fyrir okkarn vinskap. Ef
eg er sjálfráð" segir hún. " Sel mér þar til þitt fingurgull. En eg þér mitt í
gegn, að eg skal yður aldri bregðast í trúskap". " það vil eg gjöra" segir hún.
" En ekki veðset eg mig heldur en áður". Og nú skipta þau sínum gullum. Og
dregur hann sitt gull upp á hennar hönd, og heldur að svo að ornar. En síðan
gefur hann henni góðan dag og skildu þau að svo mæltu. Fer hann síðan leiðar
sinnar, en Ríkilað situr nú eftir. Og finnur hún að hennar skaplyndi er mjög
brugðið úr því sem verið hafði, því að hennar lyndi er jafnan þar sem Hermann
kóngur er er Jarlmann hafði lofað fyrir henni. Segjum nú frá Jarlmann. Hann fer
sína leið, og allt þar til er hann kemur til manna sinna. Hann sér nú menn ríða
í móti sér. Þeir voru xii saman, og var einn svo stór að hann hafði öngvan hans
líka séð. Jarlmann gekk fyrir þá á veg og heilsaði þeim og spurði þann mikla
mann að heiti. " eður hvert ætli þér að fara". En mikli maður sagðist Starkus
heita. " En eg ætla að fara til Miklagarðs og biðja frúr Ríkilað fyrir kóngs son
þann er Ermanus heitir utan af Pul". " þú vart heldur seinn" segir Jarlmann."
því að hún er manni gefin. Og máttu vel aftur ríða" segir hann. " Hver hefir
hana fengit" segir Starcus. " Hermann kóngur norðan af Frakklandi. Skal eg nú
fara að sækja hann til brúðlaups síns". " eigi vilda eg að þér sætið einir að
því brúðlaupi" segir Starcus. " ekki óttunst vér það" segir Jarlmann. Eftir það
skildu þeir. Og sneri Starcus aftur til móts við Ermanus kóngsson þar sem hann
lá í höfninni með her sinn. Hann hafði betur en c skipa. Hann segir kóngs syni
þessi tíðindi. En hann svaraði." mjög ertu auðtryggur" segir hann" að þú trúir
hverjum hégóma. En þó að satt væri þá skulu vér eigi að síður sækja hana og
drepa þá alla sem fyrir vilja standa". Lætur hann nú leysa sinn skipaflota.
Jarlmann kemur nú til sinna manna, og biður þá draga upp strengi sem tíðast.
Vinda þeir á segl og sigla þeir til Stólpasunda. Teikna til að þeir eru
friðmenn. Er nú upp lokið grindunum. Leggja þeir bryggjur á að fara á land.
Jarlmann bað sína menn reisa herbúðir, en hann gekk í borgina við xii mann. Þeir
voru vel búnir að klæðum, en vopn höfðu þeir engi. Jarlmann gekk fyrir kóng og
kvaddi hann. Kóngur tók vel kveðju hans, og spurði hann að hvað manna hann væri.
Hann nefndi sig og föður sinn og sitt ættland. " en þau erendi sem eg á við yður
vil eg í yðru lofi einsliga segja yður". Kóngur kvað það vel mega vera, og bað
hann sitja hjá sér. Tóku þeir tal með sér. Segir hann kóngi sitt erendi, slíkt
sem hann sagði Ríkilað áður. Og ætla eg að hann hafi fullmjúkliga um talað. En
kóngur segir að mikið væri undir henni hvert gjaforð hún hlyti. Jarlmann kvað
það mikla gæfuraun að neita oft því sem vel er boðið. " en segja kann eg yður þá
sögu hversu sem þér takið mínum erendum. Að óvígur her er kominn í ríki yðvart,
og þyki mér sem fari þessara erenda. Og veit eg eigi hvort yður gegnir betur". "
hverir munu þeir vera" segir kóngur. " það er kóngs son utan af Pul, og heitir
Ermanus, fullur kaps og metnaðar. Og ekki ætla eg að honum sýnist borgarmenn
þínir mjög bláeygir. Ef hans erendum er eigi vel svarað. Hefi eg fulla vissu af
því að hann hefir með sér berserki. Og bannsett illþýði". En er þeir hafa þetta
að tala, þá komu menn fyrir kóng og sögðu honum að hafið allt var fullt af
herskipum svo vítt sem þeir máttu augu reka. Kóngur bað menn sína vopnast og
ganga í kastalana er voru við sundið, og læsa járngrindurnar. Þeir gjörðu svo,
og því lá herinn utan grinda um nóttina. Þessu næst komu xiii menn ríðandi fyrir
kóng. Þar þekkti Jarlmann Starcus. Hann mælti til kóngs." sit heill kóngur"
segir Starcus. " en öngva var mér skipað þér að bera. Kóngs son sá er Ermanus
heitir, hann vill fá yðra dóttur. Ef þér vilið hana með góðvilja gifta. En ef
þér vilið þetta eigi, þá megi þér til þess ætla, að yðvart ríki liggur undir
ófriði, en yður sjálfum ráðinn dauði. En ef þér hafið lofað hana öðrum manni sem
það eð lymska höfuð sagði sem þar situr hjá þér, bað hann yður koma á sinn fund
og færa honum þína dóttur. Og yðra kórónu. Og mun hann gjöra yður slíka miskunn
sem honum líkar. En öngum þeim manni munu þér hana lofað hafa þeim er honum
þykir nokkuð gott til koma". Þá svaraði Jarlmann." fleiri menn kunna að hafa
stóryrði en þú einn. En svo líst mér á þig að þau muni lítt hjá standa áður en
þú fer burt af Grikklandi". " það mundi eg vilja" segir Starcus" að þú vissir
hvern þú hefðir dárað áður en eg kæmi í mitt land". " ekki er síðar vænna" segir
Jarlmann" því að nú er samt í milli okkar". Kóngur svaraði." ekki skal níðast á
sendimönnum" segir kóngur. " ekki er hann til mín sendur" segir Jarlmann. " hitt
er rá" sagði kóngur." að Starcus fái nokkura vissu um sín erendi. Og máttu segja
það kóngs syni að eigi færi eg honum mína dóttur og eigi mína kórónu. Og eigi
hann og engi annar skal kúga mig hér heima í Miklagarði meðan einn skjöldur er
óbrotinn". " heimskur ertu", sagði Starcus" og illur sjálfum þér. Ekki veistu
mikið af vorum styrk. Bláland og Bolgaraland og Svíþjóð enu köldu hefir hann
undir sínu valdi. Og ekki skulu þér þora út fyrir yðrar dyr að koma svo langt
sem þér gangið yðra erendi. Og þar sem nú hugfestir þú og húkir þar skaltu á
morgin bundinn vera og háðuliga dreginn". En síðan sneri hann í burtu og á móti
sínum höfðingja. Jarlmann talar þá til kóngs." lítt þyki mér þessir menn vanda
kveðjur að þér, en mér líst styrkur þínn veikligur. Vil eg nú vita hver svör þér
gefið mér um mitt mál og erendi". " vér munum nú fyrst" segir kóngur" hafa til
við vora dóttur og vora ráðgjafa. Skulu þér þá fá yðra vissu". Síðan lét kóngur
kalla sína dóttur og birtir henni af sögðu efni, og bað hana gefa til gott ráð."
því að þú ert bæði vitur og góðgjörn". " hamingjan mun hér mestu um ráða" segir
hún. " ef yður mætti nokkur friður í kaupast þá mundi eg minn vilja þar til
sveigja sem yðru skapi gengi næst". Jarlmann talaði þá" nú er kóngi kunnigt og
svo yður jungfrú mitt erendi. Og ef það skal nokkurn framgang fá þá mun eg ganga
í lið með kóngi með öllu mínu liði og berjast fyrir skuld míns fóstbróður, og
vinna honum svo til konu. En ef þér vilið ekki á mín erendi líta þá mun eg hjá
mér leiða þetta stríð en þó skal Ermanus kóngs son eigi hafa frú Ríkilað heim
með sér að mér lifanda. Hræðunst eg lítt heiðingja, þó að þeir sé nokkuru fleiri
en vér". Kóngur svaraði." mín dóttir þætti mér vel gift þótt hún ætti slíkan
mann sem mér líst þú vera. Og því leitar þú þessara mála heldur fyrir annan en
sjálfan þig". " því" segir hann" að eg vil eigi vera drottins sviki. En sá maður
er heldur við hennar hæfi en eg". Þá mælti Ríkilað. " þó að vér berjunst við
heljarmenn þessa, þá mun oss öngum griðum heitið ef þeir fá sigur. En ef yður
verður sigurs auðið þá megu vér Jarlmann tala vort mál í náðum". " Öngan drátt
vil eg þar í hafa" segir Jarlmann. " legg eg hvorki mig né mína menn í hættu við
blámenn fyrr en eg veit hvað eg skal upp taka". En því að Ríkilað var snúið til
ástar við Hermann kóng síðan gullið kom á hennar fingur, en margir studdu undir
að þetta væri eð mesta happaráð, því keypti hann jungfrúna til handa fóstbróður
sínum, og gekk síðan í lið með kóngi. Líður nú af nóttin. Þenna morgin voru menn
snemma uppi og tóku ráðagerðir sinar. Jarlmann bað kóng fylkja líði sínu svo nær
borginni að þeir mætti hafa gagn af valslöngum þeim sem í turni uppi væri. En
hann kveðst mundu fara til skipa sinna," og veita þaðan áhlaup slíkt sem eg
get". Kóngur gerði nú svo. Nú eru heiðingjar komnir að borginni. Og var það svo
mikill fjöldi að allir vellir voru þaktir af herbúðum. Þessu næst kveða við
lúðrar. Og því næst flugu spjót og örvar svo að eigi mátti heiðan himin sjá. En
gnýr var svo mikill að heyrði xxx mílna. Ermanus kóngs son lætur nú fram bera
sitt merki. Og fylgdi sá maður er Runga hét. Hann var hálfþrítugur að hæð xv
álna þurfti hann um sig. Þar sem hann var mjóstur. Sá maður bar merki keisarans
er Arjus hét manna vaskastur. Tekst nú bardagi og mikið mannfall. Arius ber fram
drengiliga merki keisarans. Hann mætir enum sterka Runga. Voru þeirra viðskipti
alldrengilig. Arius hjó til Runga og kom á höndina og tók af fyrir framan
olbogann. Runga lagði þá til Arius og í gegnum hann og vegur hann upp á spjótinu
og merkið með honum og kastar honum langt á völlinn. Keisarinn var þar nær
staddur og fleygði gaflaki að Runga og kom í augað og út um hnakkann. Féll Runga
þá dauður. Nú kemur Jarlmann með sínum mönnum í opna skjöldu. Og losna blámenn
nú á velli. Verður nú mannfall ógurligt. Starcus sér nú hvað Jarlmann hefst að
og ríður í móti honum, og leggur hvor sínu spjóti til annars. Og svo hart komu
þeir saman að báðir gengu þeir af sínum hestum. Því næst brugðu þeir sínum
sverðum. Í fyrsta höggi hjó Jarlmann fjórðung af hjálminum og af Starcus eyrað
og kinnina. Svo að jaxlarnir skinu við berir. Starcus hjó í móti og klauf
skjöldinn að endilöngu og hljóp sverðið í jörðina. Og tók af Jarlmann tvær
tærnar á vinstra fæti. Jarlmann neytti þess að Starcus laut, og setti sverðið á
háls honum, svo að höfuðið kom fjarri niður. Þá varð óp svo mikið að blámönnum
þótti við því búið að þeir mundi af ganga vitinu. Ermanus sér þessi tíðindi.
Eirir honum illa. Hann ríður að keisaranum og lagði til hans svo fast að hann
fauk langt í burt af hestinum. Og meir en níu feta stóð fastur hjálmurinn í
vellinum, og lá við sjálft að hann mundi hálsbrotna, áður en hans menn gátu
hjálpað honum. Xxx riddara drap Ermanus í þessari ferð, og ekki stóð við honum.
Jarlmann hefir nú nóg að vinna, því að aldri gefur hann upp að drepa menn. Og nú
hefir hann drepið móðurbróður Ermanus kóngs sonar, er Gneisti hét, og fengið
hefir Jarlmann nú þrjú sár. Og nú kemur að honum Ermanus kóngs son. Og hjó til
hans mikið högg á hjálminn og tók af allt það er nam. En það var hvolfið sem
fyrir ofan er höfuðið. Og fylgdi þar svörðurinn, og var það ekki mikið sár, en
þó vildi Jarlmann hefna þess. Hjó hann nú til kóngssonar, og af honum höndina
hægri fyrir ofan olbogann. Sneri kóngs son þá á flótta. En Jarlmann elti hann
meir en tólf ördrög áður en hann náði sverðs höggi til hans, og höggur nú um
hans þverar herðar, en hesturinn bar hann undan högginu. Því tók hann í sundur
fyrir aftan söðulbogann og af kóngs syni bæði hælbeinin, og féll Ermanus þá, en
Jarlmann reið ofan á hann, og brotnaði hann á háls, og lauk hann svo sínu lífi.
Brestur nú flótti á heiðingjum, en Jarlmann rekur flóttann. En heiðingjar stefna
til skipa sinna, en Jarlmann hafði sett þar fyrir sína menn, og var þeim þangað
eigi greiðfært. En Jarlmann sótti svo hart eftir þeim að af öllum þeim mikla her
komst engi maður lífs á burt. Og á Jarlmann nú sigri að hrósa. Fara nú heim til
borgarinnar, en keisarinn er nú stirður mjög. En svo mikið manntjón hafa þeir
fengið að eigi var c manna liðfært af öllum þeirra her. Skiptu þeir nú sínu
herfangi, og var það svo mikið gull að pundum mátti telja, en eigi smærra.
Ríkilað tekur nú að lækna Jarlmann og marga aðra þá sem mest voru sakaðir. Látum
þá nú liggja í sárum meðan auðið verður. Tökum nú til heima í Frakklandi að
Hermann kóngur situr í sinni höll einn blíðan dag. Þá lukust upp hallar dyr.
Koma þar inn þrettán menn vel vopnaðir. Landres hét sá er fyrir þeim var. Hann
kvaddi kónginn. Og mælti síðan." látið gefa hljóð, meðan eg tala mín erendi. Hér
við yðrar hafnir er kominn sá kóngur er Romanus heitir. Hann ræður fyrir
Blökkumannalandi. Hann hefir nýtekið við föðurleifð sinni. Hann vill nú sér
kvonfangs leita. Hefir hann spurt að þér eigið eina systur unga og listuga, og
hafði hann ætlað biðja hennar. En nú hefir hann frétt að þér trúið á hvíta
Krist. Vill hann yður tvo kosti gjöra. Annað hvort að þér kastið kristni eður
gangið á hans vald, ellegar eyðir hann yðvart land með herskildi, en kúgar yður
sjálfa frá kristni, en hefir yðra systur fyrir frillu. Hefir hann hér svo mikinn
að þér eigið öngrar hjálpar von. Þrjú hundruð galeiða og xv drómunda hefir hann,
og mikið lið annað. Hefir hann bílagt yðra borg svo að engi er von að nokkur
lifandi maður megi yður við hjálpa. Vorar örvar eru herðar í eitri. Og vor sverð
eru svo hvöss að þau bíta jafnvel stál sem klæði. Vor högg eru svo þung að
enginn lifandi maður má þau standast. Því ger skjótan úrskurð á voru máli, því
að dauðinn er fyrir dyrum. Ef þér vilið nokkuð í móti oss tauta". " þú hefir
mikið tungubragð" segir kóngur. " en á morgin áður sól er í lands suðri skal eg
finna yður á vígvelli. Og gjöra yður þann úrskurð að þér skuluð aldri síðan
krefja lands né kvenna. Hefi eg bæði heyrt stór orð og séð stóra menn. Og
hræðunst eg aldri heiðnar mannsskræfur". " vel er" sagði Landres" þó að sá hafi
brek er beiðist. Því að nú kýstu sjálfum þér dauða, en systur þínni svívirðing".
Síðan sneri Landres á burt, og finnur Romanus sinn herra, og segir honum sem
komið var. En Romanus varð glaður við það og bað hann menn sína vopnast, og
ganga að borginni og eyða allt með oddi og eggju og taka jungfrúna í burt. Þetta
sama kveld kemur Roðgeir jarl til hirðar Hermanns kóngs og vissi ekki þessa
ófriðar von. Hann hafði eigi meir en c manna. Hermann kóngur segir jarli þessi
tíðindi, og spurði hann hvert ráð nú skyldi upp taka. En Roðgeir jarl svaraði."
um það var eg hræddur lengi að eg mundi deyja inni á paltrjám mínum, og þótti
mér sá dauði ekki vegligur. Sé eg nú að býst undir því að eg má karlmannligann
dauða, að falla í stríði með réttum kóngi. Og aldri skulu vér hræðast heiðna
menn þó að þeir hafi lið mikið því að jafnan sigrast þeim illa. Því skulu vér
ganga út af borginni með öllu liði voru, og gjöra þeim svo harða hríð enu fyrstu
að þeir vikni fyrir því með skjótum atburð mættu vér sigrast. En ef vér berjunst
til mæði, þá fellur oss þyngra". Nú var svo háttað sem jarlinn vildi, og mátti á
þessarri nátt heyra mikið brak og umbrot, að hver bjó sig og sín vopn. Um
morgininn snemma leiddu þeir sinn her út af borginni, og fylkti liði kóngsins
Roðgeir jarl. Heiðingjar voru þá komnir, og var það lið svo mikið að þakti alla
völlu. Þar mátti sjá margan dramblátan dreng. Svo var til farið þar sem
bardaginn átti að vera að hálsbrekka nokkur gekk fyrir ofan grundina, og voru
lægðir miklar að baki hálsinum og mátti þar eigi sjá þó að margur maður leyndist
þangað. Lét Roðgeir jarl þangað c. Manna. Þeir höfðu þrjú merki mjög glæsilig.
Þeir c hvella lúðra. Þangað lét Roðgeir jarl safna mörg hundruð nauta og hrossa,
og breiða klæði á hornin, og gerði svo ráð fyrir þegar höggorusta tækist, þá
skyldu þeir setja upp merkin, og láta langt bil í millum þeirra. Merkin mátti
sjá frá bardaganum, en eigi hversu margt lið undir var. Hann biður þá blása í
alla sína lúðra og gjöra sem mest glamm af sér og vita hvort heiðingjar losna
ekki á velli, ef þeir sjá þessa tiltekt. Þessu næst mátti heyra mikinn lúðra þyt
að hrópið kom upp. Flugu þá örvar og spjót svo þykkt að hvergi sá heiðan himin.
Kóngur bað sína menn hlífa sér fyrir skotum, en hlaupa á heiðingja sem harðast,
og vita ef þeir viknaði við. Þeir gjörðu svo og tókst nú höggorusta. Hermann
kóngur ríður fram alldjarfliga, og höggur bæði menn og hesta, og stendur ekki
við honum og á lítilli stundu hefir hann fellt meir en c af blámönnum. Og nú
mætir hann merkis manni Romanus. Og höggur til hans. Það kom framarliga á
hjálminn, og tók af nefbjörgina og allt andlitið af riddaranum, og báðar
hendurnar, og hestinn í sundur fyrir framan söðulinn. Og þetta eð mikla högg
óttast blámenn, og þorði engi í móti honum að ríða. Nú heyra heiðingjar
lúðrablástur að baki sér. Líta nú þangað til og sjá hvar fram koma merki, og því
næst annað, og eð þriðja, og heyra þangað gný mikinn. Þótti þeim sem þar mundi
fjöldi manna fylgja. Kemur nú Roðgeir jarl í opna skjöldu, og er eigi ruðulaust.
Losnar nú fylkingin, og stökkva heiðingjar undan honum sem vargur undan hundi,
því hann hjó aldri sínu sverði svo fram að eigi yrði mans bani, eður tveggja. Nú
kemur í móti honum Landres er fyrr var nefndur, og höggur af honum allan
skjöldinn. Sverðið kom á fótinn, og tók af í ristarliðnum. Roðgeir jarl hjó í
móti til Landres svo af fauk höfuðið yfir þrjá þá sem næstir voru. Þá kom þar
ríðandi Romanus kóngs son og lagði í gegnum hann svo að fjögra álna stóð út um
bakið, og fleygði honum dauðum langt á völlinn. Í þessu kom ríðandi Hermann
kóngsson, og lagði spjóti til Romanus, og í gegnum skjöldinn og brynjuna fyrir
utan síðuna svo hart að þrjú rifin brotnudu. Hann gat eigi aftur kippt spjótinu.
Romanus hjó í hjálm hans svo að laufin öll með gimsteinunum komu fjarri niður á
vellinum. Sverðið stökk af hjálminum og á háls hestinum svo að af tók höfuðið,
en kóngur stökk af fram, og varð höggið svo þungt að blóðið féll bæði af munni
hans og nösum. Hann greip þá til Romanus og kippti honum svo hart af hestinum að
hjálmurinn kom fyrst niður, og stóð fastur í vellinum svo að kóngs son brotnaði
á háls, og lauk svo hans ævi. Nú slær felmti miklum á heiðingja, en þó tóku þeir
svo fast í móti að við því var búið að þeir mundi fá sigur. En svo hart lék
kóngur við þá að engi af þeim mikla fjölda komst með lífi á burt. Var Hermann
kóngur þá svo móður og sár að hann varð á skjöldum heim að bera. Eigi var það
betur en c manna að liðfært var í hans flokki og voru þeir þó allir sárir. En
herfang það sem þeir áttu var svo mikið að því kom varla í lóg. Síðan voru
bundin sár manna, en grafnir þeir sem dauðir voru, en heiðingjum sökkt niður í
sjá. Tökum nú þar til sem Jarlmann er í Miklagarði, og er gróinn sára sinna.
Hann er nú á tali við keisarann og hans dóttur Ríkilað og segir þeim að hann
vill fá orlof að fara heim til síns lands. Og vill hafa Ríkilað með sér. Kóngur
biður hann staðfestast þar, og segist munu gefa honum Ríkilað. Kvað hann
makligastan hennar að njóta fyrir þann sigur sem hann hafði unnið. En Jarlmann
bað hann ekki tala ódrengskap til sín. " og mun mér illa líka ef eg fæ ekki mitt
erendi". Kóngur segir að það skal ekki af sér standa." ef dóttir mín verður því
samþykk". En Ríkilað hafði þar engi mótmæli í móti, því að hugarfar hennar var
mjög frá því sem verið hafði. Því er nú búin ferð þeirra með miklum fékostnaði,
gulli og silfri og góðum gripum, og með glæsiligum skipum og hæversku hoffólki,
og hreinligum meyjum er Ríkilað skyldi þjóna. En það mikla herfang er Jarlmann
átti og hafði aflað voru hlaðnir með þrír drómundar. Skilur Ríkilað við sinn
föður, og siglir burt af Miklagarði með fimmtán galeiðum. En við þeirra skilnað
var engi svo harður karlmaður að óklökkvandi væri. Jarlmann kemur nú heim í
Frakkland í þann tíma sem Hermann kóngur og hans menn lágu í sárum þeim sem þeir
höfðu fengið í fyrr sögðum bardaga, og var kóngi þá í afturbata. Gekk hann í
móti sínum fóstbróður með allmikilli gleði, og var þar allmikill fagnafundur, og
sagði hvor öðrum slík tíðindi sem gjörst höfðu, og fyrir litlu hafa lesin verið.
Jarlmann sýndi honum jungfrú Ríkilað, og fannst honum mikið um vænleik hennar,
og þakkaði honum mikiliga fyrir þessa ferð. Fóru síðan í borgina og reis þar upp
ágæt veisla, og drukku fagnaðar öl í móti frú Ríkilað. Og síðan tók Ríkilað að
græða sár Hermanns kóngs, og þeirra fleiri manna sem hættligastir voru, og tók
þá öllum skjótt að batna. En þegar kóngur var heill orðinn, þá býst hann við
brúðlaupi sínu, og sendir í hvern kaupstað að kaupa þau föng sem best voru, og
býður til sín öllum sínum vinum. En það þótti honum á vanta að hans höll var
eigi svo mikil sem hann vildi. Ríkilað kemur sér nú vel bæði við systur kóngsins
og aðra menn alla, og mátti svo kalla að allir ynni henni hugástum, en öngvan
mann gjörir hún sér jafnkæran sem Jarlmann. Það er nú þessu næst að Hermann
kóngur tekur fáleika svo mikla að fáir menn fengu orð af honum, og fór svo fram
nokkura stund. Eitt sinn talaði Ríkilað við Jarlmann, og spurði hvað valda mundi
ógleði kóngs. En hann kveðst það eigi vita, og sagði að henni væri best að
forvitnast. Hún kveðst það eigi voga, og kvað sér eigi kunnigt skaplyndi kóngs,
og bað hann eftir frétta. Hann kveðst þess vera ófús. Hún kvað það betur til
heyra. " því að mig grunar" segir hún" að nokkuð standi af okkur um fáleika
hans". Jarlmann segist nú skulu forvitnast um það. Og litlu síðar var hann á
tali við kónginn, og mælti svo til hans." mjög undrast menn hvað veldur ógleði
yðvarri, því að margir hyggja að yður muni flest að óskum ganga. Hafið nú fengið
kvonfang gott, og unnið mikinn sigur í bardaga. Eður ertu reiður einhverjum
manni". Kóngur segir að það sé fjarri. " en það er fornt mál að sá er skyldur að
leysa annars vandræði sem eftir spyr. En það sem mér er að angri þori eg varla
upp að kveða, en þó skal þig ekki því leyna að mér þykir ofmikið um kærleik þinn
við Ríkilað, og uggir mig að þú munir fífla hana fyrir mér". Nú svaraði
Jarlmann. " nú finn eg það" segir hann" að ástin er hvarkvæm, því að hún blindar
hugskot hyggins manns. Eg kann þér það að segja, þá er eg var í Miklagarði mátti
eg eigi Ríkilað, svo sem þá var standanda fyrir þeim, og því þarftu ekki að ætla
mér þann ódrengskap, að eg muni vilja svíkja þig nú fyrir því að þar þoldi eg
fyrir þína skuld bæði heitt og kalt. Og ekki hefðir þú Ríkilað fengið, ef þú
hefðir ekki mín við notið. En þetta vandræði þitt má eg vel leysa, því að eg
skal héðan í burt fara, og eigi aftur koma til þess að spilla ykkrum ástum. Og
gefi guð að þeir komi í stadinn að þér sé betur viljaðir en eg". " það er mér
óbætiligur skaði að missa þín" segir kóngur. " ekki má nú við öllu sjá" segir
Jarlmann. Gekk hann þá í burtu mjög reiður. Síðan kallaði hann sína menn, og
bíður þá búa þeirra hesta, og vill hann ríða heim í Granukkatis. Ekki segir hann
Ríkilað frá skrafi þeirra kóngs. Og því næst eru þeir á hestum, og ríða í burtu
leið sína, og undruðust menn mjög þessa hans tiltekju, því að engi vissi hvað
undir bjó. Kemur Jarlmann nú heim í sitt ríki, og verða honum allir menn fegnir.
En í kóngs garði hörmuðu allir hans bruttferð, og mest frú Ríkilað. Kóngur tók
aftur sína gleði, og líður svo fram. Litlu síðar en Jarlmann var í burtu farinn
frá kóngi, komu til hirðar kóngsins tólf menn og voru allir í svörtum kuflum, og
með öðrum nöfnum sínum, og sögðust þeir allir kuflungar kallaðir. Kóngur spurði
hvað mönnum þeir væri. Þeir sögðust vera vestan af Affríka, og vera
múrmeistarar, og töldu upp fyrir kóngi margar borgir og kastala að þeir hefði
gjört. Þeir kváðust og frétt hafa að kóngur vildi gjöra sér höll, og kváðust því
þangað farið hafa að þeir vildi bjóða honum að smíða ef kóngur vildi það nýta.
En kóngur sagði að þeir skyldu ekki féskarða verða, ef þeir gjörði sem honum
líkaði, og væri búin að veturnóttum. En þeir voru svo mjúkorðir og málsnjallir
að öllum mönnum þótti svo allt sem þeir töluðu. Þeir tóku nú til hallar gjörðar.
Þeir voru svo hagir og fljótvirkir. Þeir höfðu og nóga þjónustumenn, og gekk
þeim hallar smíðin bæði vel og skjótt. Þeir voru bæði forvitnir og fávísir. En
fá tíðindi kunnu þeir að segja nema úr öðrum löndum. Lítið var Ríkilað um þá, og
sagði að þeir mundi illa raun gefa. Kóngur kveðst það eigi ætla. Heldur hann nú
á mikilli sýslu að búast við sínu brúðlaupi, og var það mjög jafndrjúgt, að
kóngur hafði aflað allra þeirra fanga sem honum þótti þurfa, og er kuflungar
höfðu af lokið hallar smíðinni. Voru þá komnir allir þeir menn sem kóngur hafði
til sín boðið, og lofuðu allir þetta smíði. Ríkilað hafði gjört tjöld til
hallarinnar, og þótti þau ekki með minna móti. Nú hefir Hermann kóngur kuflunga
á tali með sér, og bíður þá kjósa sér laun fyrir hallar smíðina. En þeir sögðust
hafa nóg peninga, og sögðust þar svo verið hafa að þeim hefði best þótt. Og því
sögðust þeir vilja verða hans menn. Og honum trúliga þjóna. " en ef yður þykir
eigi brýnna fyrir liggja". Þá bjóðast þeir til að gefa að drekka í brúðlaupinu,
og að geyma kjallarann. En ef honum þætti nokkurs verð þeirra þjónusta, þá mætti
hann gjöra þeim nokkurn heiður, ef hann vildi. Kóngur sagði að svo skyldi vera
sem þeir vildi. Voru þeim þá í hendur fengið bæði kjallari og lyklar og ölgögn,
og um flestar féhirðslur kóngs höfðu þeir umýslu, og skyldu svo öllu breyta sem
þeir vildi. Þessu næst er brúður á bekk sett og höfðingjum í sæti skipað, og öl
og sendingar inn bornar. Mátti þá heyra allskonar hljóðfæri, og sungu kuflungar
með svo mikilli list að allir undruðust, og fengu þeir því almennings lof. En
þegar eð fysta kveld báru þeir öl svo ákaft, að allir menn urðu mjög drukknir,
og féll þar niður hver maður sofinn sem kominn var í borginni. Jafnvel brúðurin
og brúðguminn. Næsta morgin eftir vakna menn í höllinni og var þá brugðið nokkuð
úr því sem um kveldið hafði verið. Brúðurin er horfin og öll fegurð hallarinnar,
en hallargólfið sprungið í sundur, en kominn upp kolblár sjór í staðinn. Var nú
farið um borgina, og leitað brúðarinnar og fannst hún eigi. Horfnir eru allir
kuflungar og flestar gersemar kóngs. Var nú leitað nær og fjarri, og finnst eigi
til þeirra, og enginn er svo fregnviss að vissi hvaðan kuflungar voru að komnir.
Og var hér margt rætt um hvað af þeim mundi orðið. Sumir ætluðu að kuflungar
mundu vera fjandur, og sokkið þar niður sem sjárinn var upp kominn. Sumir sögðu
að tröll myndi hafa tekið. En hvað sem um er talað fannst hún eigi því heldur.
Þetta fékk kónginum svo mikils að hér af leggst hann í rekkju, og gáir eigi
ríkis síns. Snýst nú veislan upp í hryggð og hörmung. Frú Herborg gjörir nú boð
til Jarlmanns, og biður hann meira virða eiða sína og manndóm heldur en
tilverknað kóngs. Segir að líf kóngs liggur við, ef hann kemur eigi. Jarlmann
fer nú til þess er hann kemur til Savis og urðu honum þar allir menn fegnir.
Hann gekk að því lofthúsi er kóngur lá í og sló það upp, gekk inn og gaf kóngi
góðan dag. En hann var svo máttdreginn að varla skildi hvað er hann sagði.
Jarlmann talaði til hans." bæði er" segir hann" að þér munuð mjúkt eiga að
spenna, enda verður yður nú legult". " dára mig nú eigi fóstbróðir" segir
kóngur. " slá heldur burt mitt höfuð. Því að mér er nú ljúfara að deyja en lifa
eftir þann mikla skaða er eg hefi fengið". " það er af litlu brjósti að syrgja
eftir skaða sínum" segir Jarlmann. " er hitt mannligra að rísa upp og leita
eftir henni. En ekki mundi Ríkilað í burt horfin ef eg hefða hér verið". " því
var misráðið" segir kóngur" að eg gaf yður sakir. En eigi örvænti eg mér sigurs,
ef þú vilt vera í ráðum með mér". " heldur mun eg það gjöra" segir Jarlmann."
heldur en þú sveltir þig í hel. Gjöri eg það meir fyrir Ríkilað en þig". Kóngur
rís nú upp, og gjörir eftir því sem Jarlmann vildi. Tók hann skjótt að hressast
með umsjá systur sinnar og Jarlmanns. En síðan tóku þeir tal sín í milli og
ráðagjörðir og biður kóngur Jarlmann fyrir bindast að leita eftir Ríkilað. En
hann kvað það torvelda ferð. " og fæ eg eigi fyrir mun um séð hvort drjúgara
verður gæfa Ríkilaðar eður fjölkynngi þeirra er hana sóttu". Kóngur bað hann
hafa svo marga menn sem hann vildi. Hann kveðst ekki mundu hafa fjölmenni í
þessa ferð. " og mun eg hafa xxx manna og eitt langskip." og þá þjónustumenn sem
þar til þurfti. En gull og silfur hafði hann svo mikið að enginn fékk talið. En
síðan mælti hann til kóngs." nú mun eg fara í burt hvort sem mér verður
afturkomu auðið eður eigi. En þess vil eg þig biðja ef minn boðskapur kemur til
þín þá skulu þér fara til móts við mig, og hátta svo öllu sem eg gjöri ráð
fyrir. Og máttu til þess ætla að þar liggur við líf Ríkilaðar og svo mitt".
Kóngur lofaði fögru um það. Og eftir það skildu þeir. Nú siglir Jarlmann í burt
af Frakklandi. Hann hafði á sínu skipi vaska menn og vel siðaða, þá sem honum
höfðu lengi þjónað. Siglir hann nú leið sína, og féll honum jafnan byr í hag.
Hann hafði sjálfur leiðsögn, og er ekki um hans ferð getið fyrr en hann kemur út
af Serklandi enu mikla að borg þeirri er Pampilonia heitir. Þar réð fyrir sá
kóngur er Rudennt hét. Hann var svo gamall að engi maður í því landi vissi nær
hann hafði verið til kóngs tekinn, því að það var löngu fyrir þeirra minni. Son
átti hann þann er Rodjan hét. Hann var mikill sem risi. En áður en Jarlmann
lagði til hafnar þá átti hann tal við menn sína. " nú er á yðru valdi góðir
drengir komið líf vort allra, því að eg vil yður kunnigt gjöra ráðagjörð mína.
Þér skuluð nefna mig Austvestan, og aldri öðru vís. En hvað sem eg mæli eður
gjöri þá skulu þér það allt sanna Og eiða frammi láta ef þess er beitt. Mun oss
lítill háski af leiða hverja eiða sem vér sverjum heiðnum mönnum en þar liggur
líf vort allra við ef þér bregðið nokkuð af minum ráðum". Þeir lofuðu þessu
allir. Því næst lögðu þeir skipi sínu til hafnar. Jarlmann gekk fyrir kóng með
öllum sínum mönnum. Þeir voru allir í gullskotnum klæðum, og sýndist flokkur
þeirra allskrautligur, og þeir sem fyrir voru þóttust eigi hafa séð vænni menn.
Jarlmann kvaddi kóng vel og kurteisliga. Kóngur tók vel kveðju hans og spurði
hvað manna hann væri. Hann sagðist vera einn kóngs son vestan af Affríka lalt
undan sólarsetri" en nafn mitt er Austvestan. Eg á mér einn bróður og heitir
Norðsunnan, en nöfn okkur eru tekin af aðferð okkarri. Við höfum þess heit
strengt að þjóna öngum þeim kóngi nema þeim einum að okkur þætti ekki að vera,
hvorki til höfðingsskapar né hversdagligrar náttúru, og höfum við nú kannað
allan heiminn, hann norður og suður, en eg austur og vestur, og hér af höfum við
nafn tekið. Höfum við enn hvergi þess komið að okkur hafi ekki að þótt. Nú höfum
við frétt til yðvarrar tignar, og lystir okkur að forvitnast um yðvarn
höfðingskap, og höfum sammælst að finnast hér að öðru hausti. Og því vildu vér
hafa hér hjá yður friðland og torg til matkaupa". Kóngur svarar" torg set eg þér
ekki. Og skaltu vera vel kominn upp á minn kost, með alla þína menn, eður hversu
margt fólk hafi þer". " hér megi þér það sjá" segir hann" fyrir utan matsveina
vora". " það er mikill kostnaður" segir kóngur" ok sitið og drekkið með oss".
Austvestan segir" vér viljum fyrst sjá fyrir skipi voru og vorum varningi".
Kóngur skipar sínum mönnum að taka skip þeirra og varning, og búa þar um sem
þeir vildi, en færa föng þeirra til borgarinnar, og var þeim fengin ein stór
steinhöll. Og skipaði Austvestan sínum mönnum að tjalda hana og búa sem
ríkmannligast og svo gjörðu þeir. En hann sat í sæmiligri veislu þrjár nætur með
öllum sínum mönnum. Fer Austvestan nú í sína höll. Þar voru mörg lofthús, og
bjuggust þeir þar um, og sváfu þar á nætur. En dagliga gengu þeir til borðs í
kóngs höll, og fannst kóngi og mörgum öðrum mikið um hæversku þeirra og
lítilæti. Þurfti og engi maður íþróttir við þá að reyna. En Austvestan bar svo
af öllum mönnum að kóngur þóttist öngvan slíkan séð hafa. Nú er Austvestan
kominn í sína höll. Hann býður nú kóngi til veislu c manna og fannst kóngi mikið
um bæði borðbúnað og tjöld hallarinnar, drykk og matgjörð og hæversku þeirra er
þjónuðu. Austvestan gekk í sitt lofthús, og kom inn aftur. Sveinar hans báru
stórar töskur. Þeim lauk hann upp og tók gull og silfur. Þeim sem við hallardyr
sat gaf hann digran gullhring, öðrum gullsylgju, þeim brynju er það vildu, þeim
skjöld og sverð er það vildi. Hann bað það hvern kjósa er hafa vildi. Kóngi gaf
hann þann lúður að svo var hvellur að heyrði um fimmtán kónga ríki, og þar til
eitt gullstaup. Þakkaði kóngur stórmannliga veisluna. Nú kvaddi Austvestan sér
hljóðs og mælti til kóngs." eigi má einn varast nema viti. Eg vil segja yður
kóngur" segir hann" og öllum þeim heyra vilja hver löstur á mér er. Eg er svo
forvitinn maður að eg vil allt vita. Stend eg upp um nætur. Og hlusta eg til
hvar sem menn hafa launtal. Stend eg á hleri hvar sem eg kemst að, og má engi
vita hvar eg kem fram. En ef eg frétti nokkuð, þá má eg öngu leyna. Látið
opinbera þenna minn löst um alla borgina því að eg vil yður hvergi svíkja, og
öngvan þann sem mér trúir". Kóngur var honum svarandi og kvað fá menn þetta
mundu sagt hafa. " þyki mér hverjum manni sjálfrátt að tala það sem hann hirðir
aldri hver er heyrir", en kvað honum þó gott til ganga. Fór kóngur til hallar
sinnar, og sat hann þar um veturinn framan til jóla, og var svo vinsæll að hann
átti öngvan öfundarmann. Kóngur hélt jóla bod mikið, og var svo fjölmennt að
miklu jók við það sem áður var vant, og var þar drykkjuskapur mikill. En eð
fyrsta kveld jólanna þá eð fólk var gengið að sofa gekk Austvestan undir eitt
loft og hlýddist um hvað talað var sem hann var vanur. Hann heyrði að þar
töluðust við þrír riddarar. Einn þeirra mælti svo" gott mun hér að öðrum jólum".
" því þá heldur en nú" segir annar. " því að kóngur heldur þá brúðlaup sitt"
segir hann. " hver er brúðurin" segir hann. " ekki segi eg þér það" segir annar.
En þriði mælti" talið þar ekki til" segir hann" því að kóngur leggur við lífs
grið og lima ef nokkur segir frá. En oft er í holti heyrendur nær". " eigi þurfu
vér að hræðast Austvestan" segir hann," því að eg fylgdi honum til sængur í
kveld. En þér hafið því heitið mér að hver vor skyldi vita með öðrum allan
trúnað. En þú vart eigi kominn til kóngs, þá er hann lét sækja Ríkilað enu fögru
norður í Frakkland að svo er fögur að af gulli er á henni handarbakið". " hverir
sóttu hana" segir hann. " þeir hétu kuflungar, og voru galdra menn svo miklir að
þeir máttu allt það vinna er þeir vildu". " hvar eru menn þessir" segir hann" að
þeir hafa aldri mér fyrir augu borið". " enn er þar saga til" segja þeir. " þá
þeir komu heim með brúðina gekk kóngur í móti þeim, og fagnaði vel brúðinni og
þakkaði þeim ferðina. Hann beiddist að kyssa Ríkilað, en hún sagðist honum aldri
viljug skyldu vera, hvorki um það né um annað, nema hann léti drepa alla
kuflunga fyrir augum henni. Og samdist það með þeim að hann lét drepa þá alla.
En hún hét honum að vera honum að öllu viljug, ef hann frestaði brúðlaupi þeirra
til ennu þriðju jóla. Og fór þetta fram". " Ill laun þótti mér þeir taka" segir
hann. " eður hvar er þessi jungfrú geymd" segir hann" að engi skal vita til
hennar". " þetta er ekki að almennings vitorði gjört, eður veistu eigi að
kóngurinn á sér hálfsystur, og heitir Þorbjörg en digra. Hún býr í fjalli því er
Baldak heitir. Það er hæst fjall í þessu landi. Ekki tröll veit eg meira í
heiminum. Þar er Ríkilað geymd í einum skyggðum glersal. Skal hún þaðan aldri út
komast fyrr en hún er sett á brúðbekk". " nú er nógu margt talað" sagði
Austvestan og rak upp hlátur mikinn, og hljóp í burtu, og til sinna manna. En
riddararnir hver ávítaði annan um sína margmælgi. Næsta morgin eftir gekk
Austvestan fyrir kóng, og kvaddi hann, og bað hann í málstofu ganga, og kveðst
frétt hafa þau tíðinda að hann mætti ekki yfir þegja. Kóngur gjörði sem hann
bað. Hefir hann þá uppi alla sögu sem áður hefir sögð verið. Kóngur spurði hver
þetta hefði sagt, en hann kveðst það eigi vita. Kvað þá menn mjög drukkna verið
hafa og talast við sín í milli. " og vissi ekki hvar eg var, og ekki fyrir líf
sitt hefði þeir það talað, ef þeir hefði vitað að nokkur hefði það heyrt". " hér
hefi eg mestan varnað á borið" sagði kóngur. " en þó eru þessi tíðindi sönn og
vildi eg að þau væri sem óvíðast borin". " ekki þarf eg" segir Austvestan" um
þau að glósa. Þyki mér þegar vel er eg veit með öðrum". Svo gat Austvestan hagað
sínu máli að engi eftirleitan var höfð um riddarana. Nokkuru síðar var
Austvestan á tali með kóngi, og mælti svo" mikil forvitni væri mér á að sjá
festarmey þína, eður mun nokkuð ráð til standa að það mætti fást". " eigi má það
fást" segir kóngur" nema með miklum fékostnaði. Þar verður að gjöra til leik
þann er padreinsleikur heitir, á velli þeim er á Padreini heitir, en það kostar
mig hálfa lest gulls". " gullið vil eg til leggja" segir Austvestan" má eg því
víðara bera yðvart lof sem þér eruð mér efterlátari". " þá muntu eið sverja"
segir kóngur" að svíkja hvorki mig né frúna". " þann eið vil eg sverja" segir
hann" að svíkja aldri frúna. En eg og allir mínir menn skulu þér þjóna, svo
lengi sem þú lifir nema eg deyja fyrr". Þenna eið sór Austvestan og allir hans
menn. En litlu síðar hvarf kóngur í burtu, og var hann í burtu fimm nætur, en
síðan kom hann heim. Austvestan spurði hvar hann hefði dvalist, en kóngur kvað
hann þess skjótt vísan mundu verða. Um morguninn spáseraði kóngur burt frá
borginni, og Austvestan með honum, og allir hans menn, og öll hirð kóngsins.
Þeir komu að dal einum djúpum. Þar voru vellir sléttir. Kóngur bað menn setjast
niður í fjalls hlíðinni, og bíða sín þangað til að hann kæmi aftur. En þeir
Austvestan gengu tveir í dalinn, og stóð þar fyrir eitt tjald undarliga fagurt
og voru reitir ristnir um kring. Kóngur settist í tjaldið, og Austvestan hjá
honum. Kóngur hafði eina gullpípu, og blés í hana hátt. Þá sá Austvestan að
opnuðust holt og holar, þufur og steinar. Komu þar út álfar og nornir, dvergar
og huldumenn. Kóngur tók fésjóð fullan af gulli og kastaði út á völlinn. En þeir
tóku við sem úti voru, og skiptu í sundur með sér að jafnaði. Kóngur blés í
pípuna annað sinn. Opnuðust þá hamrar jöklar og fjalltindar. Komu þar út þussar
og risar og bergbúar, og allra handa óþjóðir og sóttu þangað á völlinn. Kóngur
tók þá annan fésjóðinn, og kastaði út til þeirra, en þeir tóku við og skiptu í
sundur. Kóngur blés eð þriðja sinn í pípuna. Sér Austvestan að þá opnast fjallið
Baldak, og komu þar út svo mörg tröll að það var lítils vert sem áður var komið.
Þar fylgdi kona svo stór að hann hafði öngva slíka séð, og bar þó digurð hennar
af meir en hæð, og var þó hvortveggja með miklu móti. Eigi var hún svo ófríð sem
hún var augnamikil og munnvíð. Hún leiddi eftir sér einn glersal með gullfesti,
og lék á hjólum. Ítarliga var hún búin, en er þau nálguðust þangað á völlinn
stendur kóngur upp í móti þeim, og minntist við frændkonu sína, og tók einn
digran fésjóð, og stakk í hönd henni, og bað hana nú leika padreinsleik. Kvað
kominn til sín einn ágætan mann, og lysti að sjá leik þenna. Hún sagði að oft
væri vansénir útlendir menn, en kveðst skyldu gjöra sem hann vildi. Hann bað
hana nú allt við hafa. Hann tók glersalinn til sín og leiddi að tjaldinu. Þekkti
Austvestan Ríkilað. Og svo hún hann, og gladdist hún við. Spurði kóngur nú
hversu honum litist á hana. En Austvestan sagði að þar mætti eigi ofsögum af
segja. Kemur honum nú í hug að drepa kónginn, og vita hvort hann kæmist í burt.
En Ríkilað sá hvað honum bjó í skapi og teiknar til hans að það væri bani þeirra
allra meðan Þorbjörg væri til. Þorbjörg stóð upp og kallaði saman fólkið, en það
kom allt fyrir hennar hné og féll fram. Hún bað fólkið launa kóngi fégjafir, og
hafa til skemmtanar nokkuð og bað hvern vinna það sem vanur væri. Álfar stóðu
upp og frömdu dansleika á allar lundir, og þótti Austvestan þetta gaman. Dvergar
frömdu sviðsleik, en þussar höfðu knattleika, og hlupu eldóð, og komu þá bæði
byltur og búkhögg. Bergbúar vörðu steik, og var það grár leikur og gangmikill.
Fossbúar og nornir slógu hörpu, og allra handa hljóðfæri. Voru þeir næst
tjaldinu, en það fólk sem eigi var til annarrar skemmtanar léku fyrir, og var
þetta góð skemmtan og gangmikil. Tröllkarlar eltu ref í holu, og höfðu
hrosshúðir stórar fyrir höggskinnin og urðu af þessu stór högg og dunur miklar.
Þorbjörg bað tröllkonur upp standa og leika padreinsleik. Þær dvöldu eigi við.
Stukku þær upp og stóðu á höfði, og ráku fætur í sundur. Og mátti þar sjá marga
mjög lítt vaktaða, og mjög misjafnt fagurt skapaða. En síðan hljóp að ein með
vota hafurstöku. Og sletti í klof þeirri er næst henni stóð. En hún kastaði
fótunum fram yfir höfuðið, en greip hafurstökuna og lék þetta þeirri sem henni
var næst. Og þetta gerði hver annarri. Og gekk þetta framan til þess að sól var
komin í útsuður. Og var sá engi stadur á vellinum að ei væri nokkur leikur
framinn. En yfir dalnum í loftinu komu fram allra handa skip. Sumir börðust, en
sumir frömdu kaupskap. Sumstaðar gengust að fylkingar, og drap hver annan. En
blóðið rann niður í dalinn. Þessu næst tóku tröllkonurnar hafurstökurnar og
drápu niður í blóðið, og lamdi hver aðra. Og gjörðist þar af úr og gustur svo
mikill að skipin hurfu öll, en leikarnir gáfust upp á vellinum. Þorbjörg bað þær
hætta sínum leik. En síðan stóð hún upp og afklæddi risana, og lét þá glíma.
Tókust þá byltur svo stórar að öll jörðin skalf. En er því gamni létti þá bauð
Þorbjörg að dans skyldi upp taka. En er Austvestan heyrði hljóð þeirra þá var
við sjálft búið að hann mundi eigi standast eður eigi. Mörg orð hafði kóngur
talað við Ríkilað á meðan leikurinn var, og þótti honum vænkast við það er hún
var með glöðu bragði. En ekki vildi hún við Austvestan tala. Kóngur spurði
Austvestan hvort ekki væri tíð heim að fara. En hann kveðst vilja bíða leiks
loka, og spurði hvort systir hans kvæði ekki, eður væri vön að kveða. En kóngur
sagði að það væri lítil skemmtan, en kvað hana þó vana að skemmta, og kveða. En
því næst gafst upp karladansinn og var þá Þorbjörg beðin að kveða. Hún kveðst
fyrir löngu hafa af lagt, en kveðst þó eigi vilja synja þeim. Völdust menn þá
til að kveða undir með henni. Eigi þóttist Austvestan ólætin heyrt hafa fyrr en
hún byrjaði sinn dans. Þetta var hennar kvæði. Karl skröggvaði undan hörpu
sinni. En þá er hún gaf upp þá hneigðu henni allir og var þá hljómur svo mikill
sem allir fjandur væri þar komnir. Stóð þá upp einn karl sá sem setið hafði
allan daginn og kastaði niður slegju svo stórri að öll jörðin skalf, og greip í
hönd Þorbjörgu, og byrjuðu þau hringbrot, og var það eigi ganglaust. Jötunn sá
kvað við hringbrotið að svo var hvellur að dvergmála kvað í hverjum hamri. Tekur
nú jörðin að skjálfa. Þá mælti kóngur við Austvestan, og spurði hvort þeir
skyldi ekki heim fara. Hann kveðst vilja bíða leiks loka. Kóngur kveðst ekki
þess fús vera. En því næst heyrðu þeir brest. Sprakk þá í sundur jörðin og komu
þar upp fjandur, og fóru þegar í leikinn. Með þeim komu þá fram drekar í
loftinu, og allra handa skrípi, og blésu eitri. Losnuðu þá björgin. Og hlupu
skriður úr fjöllunum. Kóngur stóð upp og bað Austvestan bíða lengur ef hann
vildi, en hann kveðst ekki mundu bundinn bíða lengur. Stóð kóngur þá upp, og
hafði á rás. Austvestan kveðst þá eigi nenna að hann færi einn saman. Ekki sá
hann færi sitt á að taka Ríkilað, því að hann hræddist fjölkynngi tröllanna.
Heim voru stokknir menn þeirra allir, og höfðu hræðst ódæmi þessi. Jörðin skalf
svo að þeir urðu að styðja sig við spjót sín. Heyrðu þeir á bak sér aftur dunur
svo miklar að þeir ætluðu að fjöllin mundi ofan steypast, og hélt því til sólar
falls. Komu nú heim til borgarinnar. Þakkaði Austvestan kóngi skemmtan þessa.
Nokkuru síðar tók Austvestan fáleika svo mikla að hann át hvorki né drakk, og
öngva skemmtan hafði hann við aðra menn. Þetta þótti kóngi mikið, og spurði hann
eftir einn tíma hvað til slíks bæri. En Austvestan svaraði" þig hefði eg helst
til kjörið eftir að frétta. Því að það er forn mæli að sá er skyldur að leysa
annars vandræði er eftir spyr". " úr flestu ráða betur tveir en einn" segir
kóngur" og lát mig heyra". " eigi skal þess dylja" segir Austvestan." síðan eg
sá Þorbjörgu frændkonu þína. Því að minn hugur er hjá henni bæði nætur og daga,
og nær ætla eg að það gangi mínu lífi. Og munda eg þá halda þig framar en aðra
kónga, ef þú ynnir mér þessa ráðahags". " lát þér eigi svo margt í hug koma"
segir kóngur" því að það er ekki mennskra manna að standast hennar áfanga. Og
leitum okkur betra kvonfangs, og þér makkligra". " höldum ekki á því" segir
Austvestan" gull og silfur og hollusta mín og míns bróður Norðsunnans skal yður
þá aldri bregðast. Höfum við og fundið þá og þann kóng að okkur þykir sæmd í að
þjóna". Kóngur þagnaði og mælti síðan." mikið hefði eg til gefið að þú hefðir
þetta aldri talað. En þótt hér gangi til ríkið og allt það er eg kann, og þyki
mér þó óvist að þetta fáist". Austvestan dró þá gull af hendi sinni, og mælti
svo til kóngs," kom þú gulli þessu á hönd henni, og mun okkur þá auðvelt verða
um svör hennar". " mikið vogar þú" segir kóngur. " því voga eg mikið" segir
hann" að eg trúir þér kóngur betur en öðrum". Kóngur bað hann þá geyma ríkið, en
hann kveðst mundu burt fara að reka hans erendi, og vera eigi skemur heiman en
mánuð. Kóngur segir sínum mönnum að þeir skulu ekki forvitnast um hann á þessum
tíma. Síðan hverfur kóngur í burt, og veit engi hvað af honum verður. En
Austvestan tekur að gleðjast nokkuð. Mánaði síðar kom kóngur heim. Gekk
Austvestan glaðliga í móti honum. Sagði kóngur honum sín erindis lok, og kveðst
hafa fengið heitorð Þorbjargar, og brúðlaupin skyldu vera bæði saman, og gefið
honum hertugadæmi, það sem hún vildi kjósa fyrir hann. En sagði hún að henni
sýndist hann eð mesta lítilmenni. " en gull það er þú sendir henni sagðist hún
vita að saman mundi draga með ykkur. Og kveðst það vita að þú mundir það öngum
manni sent hafa nema þeim einum er þú vildir allan trúnað undir eiga". " rétt
gat hún þess" segir Austvestan. Þakkar hann nú kóngi mikiliga. Kóngur bað að
þeir skyldu sem minnst gjöra um þetta. Líður nú á veturinn. En þegar eð veðráttu
hægir lætur Austvestan setja fram skip sitt, og sendir menn sína í móts við
bróður sinn, með bréfum, og kunngjörir honum alla hluti þá sem nú voru sagðir,
og biður hann flýta sér í móts við sig Þar með hátta svo öllu sem hann gerði ráð
fyrir.. Kvað þar liggja á líf sitt og Ríkilaðar. Lét hann kóng vita þann boðskap
sem hann sendi bróður sínum en faldi þann leyniliga sem honum þótti mestu varða.
Fóru þeir nú og fram komu, og fundu Hermann kóng, og sýndu honum bréf Jarlmans
og jarteignir og brá kóngur þegar við skjótt, og hafði eitt skip og þrjátigi
manna, og voru þeir allir vel búnir að vopnum og klæðum, og reyndir að hreysti
og harðfengi. Og er um þeirra ferð ekki getið fyrr en þeir komu út á Serkland,
og var það nærri vetri er þeir komu þar. Austvestan gekk í móti fóstbróður
sínum, og fagnaði honum vel og kennir honum nú hversu hann skal haga sér og
sínum mönnum og vera ósmálátan í útlátum og eigi torveldan í eiðum ef kóngur
krefði þeirra. En síðan gengur hann fyrir kóng, og kvaddi Norðsunnan kóng vel.
Kóngur tók vel kveðju hans. Austvestan mælti þá" hér er nú kominn bróðir minn sá
sem eg hefi þér frá sagt, og þætti mér mikið undir um að þér takið honum vel". "
vill hann vera mér slíkur sem þú. Og binda það eiðum. Þá skal eg hans sóma
mikinn gjöra". Norðsunnan dvaldi ekki það, og sór kóngi þann eið að hann skyldi
aldri við hann skilja fyrr en dauðan, og öll þau verk gjöra sem kóngur skipaði
honum. Kóngur lét sér vel skiljast. Háttar Norðsunnan svo öllu sem Austvestan
hafði áður gefið honum ráð til. Og varð hann nú svo vinsæll að öllum þotti
lítils vert um Austvestan hjá honum. En kóngur lagði svo mikinn trúskap á hann
að hann sagði honum allan sinn trúnað, og sagði honum frá sinni brúði, hversu
hann hafði hennar aflað. Austvestan lofaði mjög fyrir honum sitt kvonar efni, en
sagði honum í trúnaði að honum þótti þeim vísari dauði en líf. En kveðst því
þetta ráð tekið hafa að Þorbjörg hefði þeim aldri trúað nema hann hefði þetta
unnið, og kveðst þó hræddur um vera hversu fara mundi. Eru þeir nú oft á tali,
og leið nú svo til jólanna. Hefir kóngur nú saman komið svo mörgu fólki sem hann
lysti til síns brúðlaups að hafa. Er það nú vili kóngs að Norðsunnan standi
fyrir veislunni, og skyldi svo öllu breyta sem hann vildi. Roddian kóngs son var
fenginn að þjóna Austvestan og líður nú til affanga dags jóla, og var þá skipað
mönnum í sæti, hallirnar tjaldaðar, ölgögn inn borin. Settist þá kóngur í
hásæti, en Austvestan eð næsta honum. Norðsunnan skipaði fyrir hverir öl skyldi
bera og í kjallara að vera. C manna rúm var ætlað í höllunni, og hásæti svo
stórt að nóg var vii mönnum. Síðan tóku menn til drykkju, og voru þá allra handa
strengleikar frammi hafðir. En litlu síðar gekk Norðsunnan út, og kóngs son með
honum, og var þá bosúnað í hverjum turni. Kom þá Þorbjörg ríðandi í garðinn með
c. Manna og voru þeir allir stórkostligir. Var hún þá af baki tekin. Og let
Norðsunnan sjá fyrir reiðskjótum þeirra. En þeir kóngs son leiddu Þorbjörgu í
höllina, og rann glersalurinn með henni. Kóngur stóð upp og fagnar frændkonu
sinni og þeir Austvestan báðir. Var þá opnaður glersalurinn og Ríkilað á bekk
sett, og undruðust allir vænleik hennar. Þorbjörg sat eð næsta henni, og þurfti
hún ótæpt sex manna rúm, og varð mönnum starsýnt á hana. Hennar hoffólki var
niður skipað. Tókst nú drykkjuskapur og gleði en mesta, og lofuðu allir hversu
Norðsunnan þjónaði hæverskilega. Leið nú svo enn fyrsti dagur veislunnar, og
fóru menn í sængur, og sváfu af þá nótt. En að morgni voru menn snemma á fótum,
og fór hver til sinnar gleði. En því næst fóru festar fram af hendi brúðgumanna,
en gjafir þær sem þá fóru fram er eigi auðvelt að telja. En síðan voru full ker
inn borin, og skorti þá eigi gleði mikla. Austvestan var svo glaður að hann lék
við allt það sem hjá honum var, og drakk oft á brúðirnar, en Þorbjörg reigðist í
móti. Í öngum ráðagjörðum mátti Austvestan vera með bróður sínum, og leið svo að
kveldi. Norðsunnan hefir nú sína menn í starfi þegar er dimma tók. Fram hafa
þeir nú sett skip hans, og snúið stöfnum frá landi, og bjuggu svo um allt sem
greiðligast væri ef skjótliga þyrfti til að taka. X menn lét hann fara með
sjónum, og meiða öll skip, svo að ekki eð fyrsta var sjófært. Xii menn hafði
hann í borginni, og báru þeir út gull og gersimar þær sem kóngurinn átti, en xx.
Tóku við, og báru til strandar, en þjónustumenn tóku við og hlóðu skipin. Xx
þjónuðu í kóngs höll. Og er nú svo mjög á komið kveldi að þá voru brúðirnar fram
leiddar. Hjónin skyldu liggja í sínu lofti hvor, og eigi enn þriði maður til.
Norðsunnan segir sínum mönnum nú að þeir skyldi taka borðbúnað þann sem bestur
var, og bíða sín á stræti vopnaðir því sem til bryggjunnar liggur, en hann
fylgir kóngi að sofa. Og verður nú flest seinna en segir. En er þeir komu í það
loft sem brúðurinn Ríkilað lá í einum silkiserk mjög grátin. Kóngur settist
niður í sængina, og dró Norðsunnan af honum klæðin. Fer þá fólk allt í burtu, en
Norðsunnan gefur kóngi að drekka eina vínskál. En síðan grípur hann það sax sem
kóngurinn hafði á linda sér. Það eitt beit hann. Hann kippti honum fram á
stokkinn, og hjó af honum höfuðið, og snaraði því út um glugginn, og greip
Ríkilað í fang sér, og ber hana til sinna manna, og bíður þá flýta sér til
skips, og bíða ekki lengi eftir sér ef hann kæmi seint aftur í móts við þá.
Segjum nú frá Austvestan. Hann kemur nú að þeirri sæng sem hann á atð liggja.
Þorbjörg lá þar fyrir, og hefir hann svo sagt að þá hefði honum helst gefið á að
líta að hann skyldi niður leggjast hjá henni. Kóngs son dró af honum klæðin.
Síðan gekk fólk allt í burt, en kóngson breiddi á þau klæðin. Gekk síðan burt og
setti lás fyrir loftit. Austvestan tók niður með stokkinum. Þar hafði Norðsunnan
geymt sverð hans. Hann leggur sverðinu fyrir brjóst Þorbjörgu svo að stóð í
hryggnum, kastar sér á bak aftur ofan úr sænginni, en Þorbjörg náði sinni hendi
um hvorn fót og vildi slöngva honum á múrinn. En hann hélt meðalkafla sverðsins,
og vannst henni það ekki. Hún rak upp hljóð mikið svo að heyrði um alla borgina
og ætluðu flestir að ófagnaðurinn mundi laus orðinn. Kóngs son sneri aftur, og
lauk upp loftinu. En er hann laut inn um dyrnar kom Norðsunnan og hjó hann
sundur í míðjunni og aldri hefði hann inn í það loft komist ef eigi hefði lásnum
upp verið lokið, svo var það rammgjört. Hann sér hvað Þorbjörg hefst að, og
höggur þegar á hálsinn svo að af tók höfuðið, og snaraði út um dyrnar, og var
það manns bani, en snorglaði í því lengi. Hann hjó báðar hendur af Þorbjörgu.
Austvestan var þá í óviti. Tok hann hann þá í fang sér, og hljóp út með hann.
Komu þá að honum vopnaðir menn og sóttu að honum öllumegin. Hann varð þriggja
manna bani, og stökk ofan fyrir múrinn, og var það hálfþrítugt. Hann kom
standandi niður. Stefndi þá til skipa sinna, og var þá ekki meir en ein bryggja
á landi, en allir menn á skip komnir. Gekk hann þegar út á skip, og lustu við
árum, og drógu segl upp, og létu ganga út á haf. En menn í borginni fundu
kónginn dauðan í öðru loftinu, en Þorbjörgu í öðru. Hlupu þeir nú til skipa. Og
vildu halda eftir þeim. Þeir voru allir ölóðir, og fundu ekki fyrr en skipin
fyllti undir þeim, og drukknuðu þar margir menn. En þeir sem lífið þágu náðu
landi með nauðum, en fólk allt í borginni var staðlaust orðið af hljóðum
Þorbjargar. Tökum nú til hjá þeim fóstbræðrum að þeir eru í haf komnir. Jarlmann
var svo máttdreginn að þeir vissu trautt hvort líf var með honum eður eigi. Tók
Ríkilað að næra hann, og tók hann brátt að lifna. En svo hafði Þorbjörg fast
lagið hendur að fótum hans að holdið var undan gengið niður að beini, og varð að
loða af hvern fingur hennar, og fylgdi þrjú gull hverjum fingri. Sigla þeir nú
leið sína, uns þeir koma heim. Verða þeim allir menn fegnir, og þykjast þá úr
helju heimt hafa. Er Jarlmann nú gróinn. Lætur kóngur nú búast við brúðlaupi, og
er nú allt í flýti haft. Og að þessari veislu gefur kóngur Jarlmann sínum
fósturbróður frú Herborg sína systur, og þar með helming allrar sinnar eigu, og
sagðist honum þó aldri launað geta þá mikla dygð sem hann hafði honum sýnt. En
að liðinni veislunni voru allir með gjöfum á burt leystir. Og fór þá Jarlmann
heim í Granukkatis, og var ásamt við konu sína fimm vetur. Þau áttu þrjú börn.
Síðan gaf hann hana í klaustur, en gekk sjálfur í annað, og kveðst því heitið
hafa í sínum nauðum, og endu þau fagurliga sitt heit. En Hermann kóngur stýrði
sínu ríki til dauðadags, og er margt stórmenni frá þeim komið. Með þeim voru
ástir góðar, en aldri varð Hermann kóngur samur síðan er hann stökk ofan fyrir
múrinn. En í enda ævi sinnar gengu þau bæði í klaustur, og endu þar líf sitt. En
son þeirra tók ríki eftir þau sá er Vilhjálmur hét. Og lúku vér þar þessu
ævintýri, og hafi þann þökk eð fyrir sagði. En sá önga er klórað hefir. Guð gefi
oss alla góða daga utan enda. AMEN. 1. kapítuli Á dögum Díóklesíani hins ómilda
og hundinna keisara var einn ágætur maður hver að fæddur var í staðnum Antíokkía
sem liggur í Alexandrían, og samanleiðis uppfæddur þar, en nafn hans var
Erasmus, og var vel kristinn því að hann þjónaði guði með allri góðfýsi, nætur
sem daga, með iðjulegu og guðlegu bænahaldi. Svo og með föstum og vökum og
mildum ölmusum, gjörðum eftir sínum fremstum efnum, þar með í þeim fleirum
hlutum sem hann helst vissi að guði voru þægilegir. Af foreldrum hans, föður og
móður eru ekki hér greind í þessari historía. Og nú þá sem guðs þénari þessi
hafði nokkura stund þannveg lifað og var heldur á aukandi en minnkandi, þá kom
svo með guðs tilvísan og hans sjálfs hamingju, að hann varð kjörinn af öllum þar
í staðnum og svo víðar þar um ríkið fyrir einn biskup. En þó var það mjög lengi
áður hann vildi þeim um það vera samþykkur. En þá um síðir fyrir margra manna
bæna skuld og langri eftirleitan er lýðurinn og aðrir mektugir herrar höfðu átt
við hann um fyrirsagt efni, þá um síðir mæddi hann huggæði og bað guð almáttugan
að fyrirsjá á sinna vegna og gaf þeim það að svari að þeir mundu ráða. En allir
þökkuðu honum og lofuðu guð. Síðan varð hann vígður til biskups og stóð hann í
sínu embætti svo að bæði líkaði hans þjónusta guði og réttkristnum mönnum. En
vondum mönnum og þeim sem dýrkuðu djöfla og skurgoð og svo líka aðrar villur,
öfunduðu bæði hann sjálfan og líka hans verk sem brátt má heyra. Nú þá sem hann
hafði nokkura stund verið biskup, þá í þenna tíma hafði Díóklesíanus sent út boð
yfir öll sín ríki að hver sem dirfðist að kenna eða halda kristilega trú og ekki
vildu láta af, þá skyldu þeir pínast þangað til að þeir létu af og vesömuðu
afguða. Og þessi boð komu í Antíokkíam sem annars staðar. Var það ekki langt
áður að bæði guðs óvinir og svo biskups fundu þetta snart og rægðu hann við
keisarans umboðsmann þar í staðnum, hvert dagferði hans væri, en heitaðist við
biskup ef hann vildi tæla nokkura menn frá dýrkan afguðanna. Og um síðir óx sá
ósómi og styrjöld á móti heilögum biskupi Erasmo og svo heilagri kristni er hann
boðaði, að honum tjáði ekki annað en og fór í burtu í eina eyðimörk er lá nærri
fjallinu Líbanó, og var þar í sjö ár, og gjörðust þar mikil undur sakir verðleik
sankti Erasmus. Og guð almáttugur veitti honum þar sína daglega fæðu, hverja að
hann færði honum einn hrafn af guðs tilvísan og skipan. Annan fögnuð veitti guð
og honum þar, að hann sendi honum sína blessuðu engla til að hugga hann og
gleðja fyrir honum. Þetta þakkaði hann guði. Þangað komu til hans og margra
handa dýr og lögðu sig niður fyrir fætur honum og lágu þar svo lengi að hann gaf
þeim orlof í burtu aftur. 2. kapítuli Á einn tíma kom ein rödd ofan af himni og
sagði til hans: " Erasme, stattu upp og gakk inn aftur í þinn stað." Það gjörði
vinur guðs heilagur Erasmus, því að í öllum hlutum vildi hann gjöra guðs vilja
er hann mátti. En þá sem hann var kominn upp á heimveginn aftur, þá komu á móti
honum margir menn sem djöfulóðir voru. En með sumlegum voru andskotarnir sjálfir
svo að þeir bjuggu með þeim. En þegar að hann kom svo nærri þeim að hann gat náð
til þeirra, þá lagði hann sínar hendur í höfuðið á þeim og með guðs miskunn fóru
þessir óvinir út af þeim sem annar reykur, en greindir menn fengu aftur þeirra
heilsu. Af þessum hlut og mörgum öðrum sneri hann fjölda manna og kvenna til
heilagrar trúar sem seinna má enn heyra og skírði eftir á alla. Þetta mátti ekki
lengi sakir andskotans illsku og öfundar svo standa, að eigi urðu einhverjir
hans vinir og sendiboðar að koma öðruvegs til vegar ef þeir mætti og urðu
nokkurir vinir keisarans þetta fljótt fregnandi og sendu til hans um þetta. En
hann gjörir strax boð og bréf aftur að hann býður sínum mönnum að taka guðs vin
Erasmus og færa hann fyrir sig. Þetta gjöra þeir. Og er þeir finnast segir
keisarinn til hans: " Seg mér hvað þitt nafn er og hverjar ættar að þú ert eða á
hvern." Af þessum keisarans spurningum gaf sankti Erasmus ekki annað svar en það
að hann væri opinberlega einn kristinn og trúa á jesúm kristum og hann væri án
efa sinn guð og sinn herra. Þessi svör gaf hann án alls ótta eða hræðslu
keisaranum, því svo segir og af honum, að hann hafi eigi aðeins vel hygginn til
andlegra hluta, heldur var hann og vel að sér útvendilega á sinn líkama, bæði á
hæð og svo á þykkleika. En á sjánna hans var að líta nálega sem á engla sakir
prýðilegrar fegurðar er til hans var að líta. Hans orð og máltak var bæði
djarflegt og forsjálegt við alla þá er hann átti mál við í allan máta og
óefanlegt án nokkurs konar ótta. Og sem Díóklesíanus heyrði hans svar að hann
væri kristinn og tryði á jesúm kristum þá mælti hann: " Sannlega veit ég þitt
nafn þó ekki viljir þú greina mér það. En um ætt þína skeyti eg ekki því að eitt
skal þig það gilda ef þú vilt ekki af láta þína villu. Og er það minn vilji
Erasmus að þú snúir þér til mín og offrir guðunum, en látir fullkomlega af
þeirri villu er þú hefur áður haldið. En gjörir þú ekki svo þá segir eg þér enn
fyrir sem fyrri, að þú hljótir þá þola á þér miklar píslir og önnur harðindi og
jafn víst dauða." Erasmus svarar: " Hvað ætlar þú keisari að eg muni stokka eða
steina eða aðra afguða og goð vilja göfga og fyrir guð halda og vera í því
jafnheimskur sem þú. Nei fyrir víst ekki. En guði lifanda vil eg feginn offra
sem skapað hefur himin og sjó og alla hluti aðra. Honum vil eg þjóna en ekki þér
eða djöflum þínum." Af þessu varð keisarinn úr máta reiður og lét fanga sankti
Erasmus og bauð að berja hann með svipum og voru gjörðir hnútar á framan. Og er
þeir höfðu barið hann sem þeim lysti, þá leit hann upp til himins og mælti: "
Drottinn jesús kristus, hver að ert sannur vegur allra manna til hins eilífa
lífs sem á þig trúa og þér treysta með hreinu hjarta, eg lofa þig og þakkir
gjöri eg þér að eg er nú til þess hér kominn sem mitt hjarta girnist til og mest
langar eftir. Og því biður eg þig, minn sæti herra, að þú sýnir mér þína
góðgirnd og komir nú mér hjálpar og frelsi mig svo að eilíft helvíti fagni ei
glatan andar minnar eða óhreinir andar slíti sál mína með sínum grimmleik og
endalausri kvöl." Nú þá sem keisarinn heyrir orð og bæn sankti Erasmus segir
hann þá til: " Þú ungur og vænn, vís og kurteis mann í allan máta, tak þú ráð
þau er eg kenni þér og offra guðunum, þá vil eg gefa þér gull og silfur og góð
klæði. Og svo vil eg í minni pallacíu gjöra þig eftir mig bæði hinn mektugastan
og ríkastan yfir alla fram." Þá svaraði sankti Erasmus: " Ó, þú glúpandi vargur
og hinn svikarfullasti fýttur fátækra sálna. Þínar gjafir mega ekki skilja mig
frá ást míns guðs og skapara og sönnum herra jesú kristo, því að gull þitt og
silfur skal heldur fara með þér í eilífa fyrirdæming. En eg hef fyrir mér
öruggan skjöld sem er heilög trú, hver að helvíti má ekki neinn skaða gjöra
henni. En þú með þinni eiturlegri villu munt eiga verða sitjandi í eilífum eldi
með föður þínum fjandanum utan enda." Af þessari ræðu sankti Erasmus varð
keisarinn svo ólmur að hann þoldi hvergi kyrr fyrir ærslum og illsku er í honum
svall með eiturfullri reiði er hann hafði Erasmum, og bauð þrælum sínum að berja
hann í hel með stöfum og lurkum. Þetta gjöra þeir svo að lurkarnir er þeir lömdu
hann með gengu sundur og létu hinir aumu menn sjér það ekki nægja, því að þegar
að nokkuð tréið er þeir börðu með brotnaði, þá tóku þeir annað aftur heilt og
létu svo ganga allt þar til að þeir höfðu skipt stöfunum um kring, þeir er hann
börðu sjö sinnum hver þeirra. Veitti guð honum þá mikla jarteikn, svo að af
öllum þeim höggum og slögum er þessi guðs vinur þoldi, þá sýndist á hans líkama
hvorki ör eða bólga, blátt eða rautt og ekki neitt annað teikn en hann hafði
aldrei verið sleginn. Og þá sem fólkið fékk að sjá þetta mikla undur þá kölluðu
þeir upp allir sem með einni röddu: " Fyrir víst, fyrir víst er kristinna manna
guð einn mikill guð er þvílíkt gjörir fyrir þennan mann, sinn þjónustusvein. 3.
kapítuli Nú sem keisarinn fær að heyra háreysti lýðsins um jarteikn þessa er guð
almáttugur gjörði við sankti Erasmus, þá reiddist hann ákaflega við fókið. Þá
mælti hann: " Ó, hvað undarlegt fólk eru þér. Sjáið ekki að þessi maður fer með
svarta kúnst og fjölkynngi." Erasmus svarar með fítonsanda: " List fer eg ekki
en frá sjálfum þér máttu þetta vel segja, því að þú yfirgengur alla þá sem með
slíkt fara og gjöra. En víst skaltu það vita að það sem eg gjöri, þá fullkomna
eg það allt með krafti drottins míns jesú kristi, hins lifanda guðs sonar, hver
að fæddur var af hreinni og óflekkaðri meyju Maríu, sá hinn sami og er
spámennirnir töluðu um að koma ætti. Þessi er og sá sem heimsins lausnari er.
Því að með sínu eiginlegu banablóði sem hann lét úthella á frjádag langa á
krossinum helga hefur hann tekið í burtu syndir vorar sem til hans flýja og á
hann treysta. Og svo með því hefur hann leyst sína vini frá eilífum dauða. Þetta
og margt annað hefur hann og viljanlega á sig tekið án allrar skuldar, nema það
eins að leysa oss og frelsa frá eilífri pínu helvítis, og gefa oss óendalegt líf
og ljós með sjálfum sér, hvað sannlega var að vér vorum áður blindir og í burtu
skúfaðir frá því sakir vorra fyrstu feðgina, Adams og Evu. Og ef þú keisari
hefur samt áfram umbreytni þína, þá mun þessi hinn sami guð með sínu valdi og
mekt ævinlega láta þig pína án vægðar, þar sem ómiskunnlega þú lætur með þinni
grimmd og reiði pína og kvelja með ýmsum píslum hans þjónustumenn. Því þú munt
þá hljóta gjöra reiðu og reikningskap fyrir allt það er þú hefur gjört hér í
heimi, hvort að þú villt eða eigi. En þá sem keisarinn heyrði það að hann mundi
eiga þola píslir, þá lá honum að ganga af vitinu og lét taka sankti Erasmus og
rífa af honum með járnkömbum allt holdið. Þetta þoldi hann fyrir guðs skuld með
öllu lítillæti og auðmýkt og söng þetta versið með prófetanum Davíð er hann svo
sagði: " Þeir hafa líkami þinna heilagra þjónustumanna út kastað fyrir
skynlausar skepnur jarðríkis. Og þegar að hann hafði versið úti, þá bauð hinn
aumi keisari sínum þénarum að þeir taka bik og brennustein, olíi, blý og vax og
vella þetta allt til saman og setja Erasmum þar niður í eftir á. Þetta gjöra
þrælarnir. En í því komu englar guðs ofan af himnum og hlífði honum svo að honum
sakaði ekki heldur en hann hefði setið í mjúkri laugu, og mælti þá enn til
keisarans, svo segjandi: " Þú hinn gírugi vargur og grimmur guðs óvinur. Sé hvar
eru nú þín hin mikla þrúgan eða þínar glæpilegar pínur er þú vilt nauðga mér frá
mínum guði með. Heldur hefur bæði og svo þær upp vakið mitt hjarta til brennanda
elsku og innarlegrar ástar við minn guð og herra." Og þá sem hann hafði endað
sitt svar við keisara, þá þutu upp allir þeir er þar voru og sögðu til
keisarans: " Gefið þér þennan sannheilagan mann og biskup lausan, því að allir
mega það sjá að þessi hinu miklu undur er hér sker, þá gjörir enginn þau nema
kristur er hann dýrkar og er þér þetta ekki nema til ills að styggja eður pína
hann nú lengur. 4. kapítuli Þá nú sem keisarinn fékk heyra að alþýðan mælti
nokkuð meðlæti vegna guðs vinar sankti Erasmo, þá varð hann svo glæpilega reiður
að hann vissi sjálfur ekki hvað helst og verst mætti það vera er hann vildi þá
láta fram fara við Erasmum, svo hann gæti honum sem fljótast fyrirkomið ef guð
vildi leyfa honum það, og sat lengi og þagði svo enginn fékk orð af honum. En á
meðan að hann sat í þessari ljótri hugsan og bölvaðri samsetningu, þá kom þar
svo mikið ofviðri með jarðskjálft, með reið og eldgangi úr lofinu, svo að
þriðjungurinn af öllu því fólki er þar var saman komið var deytt af þessari ógn
og reiði guðs. En engill guðs kom til Erasmum og styrkti hann með ljúfum orðum
og allt það fólk sem ekki höfðu áður tekið við heilagri og eftir lifðu. Þá
snerust nú allir til guðs sem í staðnum voru, en keisarinn varð svo hræddur að
hann í burtu, því hann ætlaði að staðurinn allur mundi eiga að týnast af reiði
guðs er yfir þá kom, og sagði þó áður til lýðsins: " Sjá maður er þér hafið nær
yður og þér haldið fyrir helgan mann, er fyrir víst bölvaður af guðunum sjálfum
og fyrir því er þetta hið mikla undur yfir oss komið. Og skal eg láta kalla hann
enn fyrir mig og svo var gjört. En þegar að hann var kominn, þá hafði keisarinn
engin orð önnur en þau að hann bauð að taka skyldi sextíu pund járns til vigtar
og láta binda það um hálsinn á Erasme og binda þar með á honum hendur og fætur
og snara honum svo eftir á í myrkvastofu. Hér á ofan bauð hann að enginn skyldi
svo djarfur vera að honum gæfi að eta eða drekka meðan hann væri þar, og setti
síðan sitt eigið innsigli fyrir hurðina á myrkvastofunni til þess að síður mundu
nokkurir dirfast til að brjóta hans boð. Þetta allt var gjört sem hann bauð. En
þegar Erasmus var kominn í myrkvastofuna, þá lagðist hann til bænar og kallaði á
almáttugan guð sér til hjálpar. Þegar um miðnætti kom drottinn jesú til hans og
treysti hann í sínum nauðum. Þá mælti sankti Erasmus: " Ó, drottinn minn jesús
kristus, þakkir eg þér af öllum mætti. Þig biður eg sætta herra að þú gjörir mig
heilan til andar og líkam og leystu mig með þinni ómæltri miskunn, svo að hinir
heiðnu og aðrir þínir óvinir þurfa eigi það að segja: " Sé hvar er nú hans guð
hinn máttugi er hann dýrkar að hann kemur nú ekki til hans og hjálpar honum í
sínum nauðum og mótgangi." Drottinn svaraði: " Vertu stöðugur og öruggur í þínum
uppteknum hætti og mun æ og æ vera með þér. Og þó að eg hverfi í frá þinni
augsjón að sinni, þá vil eg senda þér til huggunar minn sendiboða er þér skal
hjálpa og huggan veita á minna vegna í þínum vandkvæðum." Og eftir þetta hvarf
drottinn. 5. kapítuli Litlu seinna er drottinn vor jesús kristus var upp farinn
aftur til himna, þá kom engill ofan af himni og uppfylltist öll myrkvastofan með
skæru ljósi svo miklu að það lýsti um hana alls staðar. Þar fylgdi og sá
frábærlegur ilmur með og sætur að guðs vinur sankti Erasmus þóttist aldregi
þvílíkan fyrr kennt hafa. Og í þessu kveiktist þar upp fyrir biskupi tólf fögur
brennandi blys. Síðan mælti engillinn til Erasmum: " Erasme, eg er kominn til
þess hingað að eg vil leysa þig af allri pínu eftir boði drottins." Og þegar í
stað er guðs engill hafði þetta mælt, þá varð járnin sem sankti Erasmus sat í
svo veik og mjúk sem annað vax og stóð hann upp og lofaði guð. Síðan mælti hann:
" Ó, herra guð vertu ævinlega lofaður og blessaður, því að þú hefur himin og
allt það sem undir honum og svo í honum er skapað og gjört af þinni eiginlegri
guðdómsins speki. Þú hefur nú og sýnt opinberlega þína miskunn þínum fátækum og
óverðugum þénara og leyst hann úr fanglelsi og pínu, svo sem þú leystir þrjá
sveina úr glóanda ofni af valdi Nabagodosor konungs. Og Daníel spámann þinn af
leónagröfinni og fæddir hann með þinni miskunn, er þú sendir honum fæðu með
Abbakúk spámanni. Þú leystir og hina ærlegu kvinnuna Súsanna er forlogin var af
tveimur falsvitnum og ómildum réttara er í fyrstu átti yfir hennar máli dæma.
Með þessum hlutum hefur þú, drottinn, látið mig að vita og að skilja að þú mig
leyst hefur og miðlað mér þína miskunn og látir bæði járn og önnur píslarfæri
þau sem mér og mínum líkama höfðu ætlað verið til stórra þyngsla. Þá hefur þú
með þínum almætti allt að öngu látið verða." Og þegar í stað er hann hafði mælt
þá kom til hans einn annar guðs engill og sagði til sankti Erasmus. Stattu upp
Erasme og gakk með mér í Vallland. Þar verður guð drottinn þér gefandi eilíft
ríki með sjálfum sér utan enda." Síðan færði engillinn hann í burtu þaðan og í
Vallland og í þann stað er Lúgridó heitir. Þar setti engill guðs hann niður og
hvarf svo í burtu frá hans augsjón. 6. kapítuli Annan daginn eftir gekk
keisarinn sjálfur til myrkvastofunnar er sankti Erasmus átti í vera og fann hana
vera læsta með hans eigin innsigli ósköddu. Síðan lét að lúka upp myrkvastofunni
og sagði til sinna fylgjara: " Farið og leiðið hingað til mín þennan galdrafulla
mann Erasmum, sem hæðir mína afguða og gjörir þá með sinni fjölkynngi að öngu."
Svo var og gjört. En þá sem upp var lokið myrkvastofunni, þá var sankti Erasmum
burtu. En er járnin sem á honum voru, þau voru orðin að ösku. En þegar að þrælar
keisarans sáu þetta urðu þeir ókvæða við með það fyrsta, en síðan hlupu þeir
kallandi og sögðu keisara að fanginn er þar átti vera væri í burtu, svo að þeir
fundu hann hvergi en járnin öll voru orðin að ösku. Þá sem keisarinn heyrði
þetta, þá varð hann svo reiður og ær að hann barði sjálfan sig með hnefunum og
eitt högg slóg hann í höfuðið á sér svo að honum lá við sundli og sagði við
sjálfan sig: " Vei sé mér hversu að maður þessi hefur gjört háð og spott öllu
mínu ríki og svo líka sjálfum mér, svo að eg veit nú ekki neitt svar að gefa
fyrir mig alþýðunni er þeir munu frétta mig eftir hvað eg hefur gjört af þessum
fjölkunniga manni er í minni geymslu og í varðhaldi var geymdur." Og í þessu
bili komu þangað til hans gangandi sextíu þúsundir fólksmenn og kvinnur, hverjir
að mikinn harm og beiskan trega báru í þeirra hjörtum vegna guðs vinar sankti
Erasmus, til þess að sjá og svo vita hverninn að hinn ómildi keisari mundi gjöra
við hann og einkanlega þeir sem kristnir voru. En þá sem fólkið fékk hvergi að
líta Erasmum, þá kom það fram sem keisarann sjálfan grunaði að lýðurinn mundi
frétta eftir honum, og þutu upp allir er þar voru komnir sem með einu einu
hljóði og með einum munni og sögu til keisarans: " Seg þú oss þú hinn týranni,
hvar hefur gjört af hinum réttferðuga og sannheilögum manni er þú lést fanga?"
Keisarinn svaraði bæði hræddur og hryggur: " Hann er kæru vinir af sínum guði
færður upp til himna og hefur tekið hann í burtu úr mínum höndum og valdi og
ætlar að launa þar honum sitt erfiði er hann hefur þolað fyrir hans skuld með
stórum sæmdum og vináttugjöfum." En allt þetta fólk er til samans var komið
lofuðu guð fyrir það að hann hafði sinn þjón og kæran hafði svo miskunnsamlega
leyst úr sinna óvina valdi, en var bæði fúll og fár við sjálfan sig og alla út í
frá og hafði þó svo búið. En þá í annan stað skal þar til víkja, að jafnsnart
sem guðs vinur sanktus Erasmus var kominn í Vallland í fyrrgreindan stað
Lúgridó, þá tók hann að boða þar guðs erindi og skírði margan mann í nafni
drottins vors jesú kristi og veitti guð honum þar mikla miskunn, svo að hann í
guðs trausti gjörði marga menn heila af þeirra meinlætum, þar og víðar annars
staðar. 7. kapítuli Í þessum greindum stað Lúgridó var einn mektugur herra er
Anastasíus hét. Hann átti sér einn son er hann lét mjög eftir og hafði harla
kæran. Þessi hinn ungi sveinninn dó, en þá sem hann var borinn til grafarinnar,
þá varð sankti Erasmus kunngjört af guði að hann skyldi gefa honum aftur sitt
líf, svo faðir og móðir mættu að heldur dýrka sannan guð. Síðan gekk Erasmus
þangað sem gröfin var og sagði til föður sveinsins og móður er voru þar nærri
gröfinni: " Viljið þið trúa á jesúm kristum, hver að getinn er af helgum anda en
fæddur af einni hreinni og óflekkaðri meyju Maríu? Þá færðu aftur son þinn lífs
og heilan." Þetta orð undruðust allir er stóðu hjá leiðinu. Þá mælti faðir
sveinsins til Erasmo: " Kanntu gjöra það og guð þinn að sonur minn verði lífs
aftur, jafnt og hann var áður og svo heill, þá vil eg með öllu mínu hyski á þinn
guð án efa trúa." Síðan bauð sanktus Erasmus að hinn framliðni skuli berast burt
í einn heimuglegan stað, og lét faðir og móðir piltsins falla þar niður bæði á
sín hné og sagði þeim fyrir að þau skyldu kalla til almáttugs á himnum. Eftir
það mælti sankti Erasmus til sveinsins með þessum orðum: " Stattu upp ungur
sveinn í nafni jesú kristi." Jafnsnart stóð hann upp lífs og heill í allan máta.
Og sem Anastasíus sér son sín lífs, þá kallar hann hárri röddu og sagði svo: "
Fyrir víst, kristinna manna guð er mikill guð og óumræðilegur og sannlega segir
eg það, að of lengi höfum vér farið villtan veg, þar sem vér höfum þjónað og
vegsamað djöfla og önnur goð fyrir guð." Þá svaraði sonur hans er upp var vaktur
af dauða: " Hlýð mér faðir, þeir afguðar er vér höfum áður hingað til dýrkað
fyrir vorn guð, þeir eru til einskis, nema til ills, því að eg sá þá í helvíti
og verða þar án enda kvaldir og píndir án nokkurar hvíldar eða vægðar. En sá guð
er Erasmus boðar og svo heiðrar er sannur guð á himnum og líka á jörðu og svo
yfir öllu því er í þeim er lífs og dauðu." En eftir svo mælt tóku þeir feðgar og
allt fólk er þeim tilheyrði sanna trú og voru skírðir í nafni heilagrar
þrenningar. Síðan taldi sankti Erasmus trú fyrir alþýðunni og þeir feðgar
Anastasíus og sonur hans studdu mál og framburð sankti Erasmus, svo að með guðs
fulltingi snerist þá til heilagrar trúar nærri sextíu þúsund manneskjur. Þá
kallaði sankti Erasmus með hárri röddu svo segjandi: " Ó, herra jesú kristi, eg
þakkar þinni mildi, miskunn að þú hefur látið þér sóma að safna þetta fólk á
réttlætisgötu þér til þjónustu. Hvað þú drottinn mælir sjálfur í evangelío: "
Biðjið þér svo verður yður gefið. Leitið þér og munið þið finna. Klappið og
verður fyrir yður upp lokið." Hér með biður eg drottinn að blessa þetta fólk sem
þú hefur hér fundið á þessum degi, og þú blessaður, með þinni ómældri miskunn
hefur þér sjálfum til handa útvalið." Og er hann hafði þessi orð úti, þá kom ein
rödd af himni og sagði: " Ó, þú heilagur þénari guðs, Erasme, þú hefur vegna
guðs vel arbeidað. Þar fyrir segi eg þér að allt það er þú vilt biðja af guði,
þá verður þér það allt veitt." Og af þessari sömu röddu þá varð fyrirgreint fólk
allt blessað af guði, það sem heilaga trú höfðu tekið. En öll þau goð er þar í
nánd voru féllu niður af sínum stöllum og urðu að öngu. Eftir þetta hóf sankti
Erasmus enn á nýju upp sína heilaga predikan og taldi trú fyrir fólkinu með
allri góðfýsi í sjö daga í samt og blessaði það með sinni heilagri kenningu og
sagði til lýðsins: " Þér mínir kærustu bræður og systur, hafið þér og haldið það
er eg minnur yður á. Elskið þér guð umfram alla hluti, eigi aðeins með einföldum
orðum, nema af hreinu og fullkomnu hjarta og af öllum mætti, því að þér hafið nú
bæði séð þá mikla hluti er hann hefur veitt yður og líka heyrt af hans
dásemdartáknum er hann fyrir löngu gjört og daglega lætur ske. Því kenn eg yður
að þér hafið örugga trú og traust á honum og hafið hann kæran og mun yður þá ske
allt gott. 8. kapítuli Einn maður var sá er hét Appróbus. Honum var sagt frá
sankti Erasmo að hann væri kristinn og gjörði marga og stóra undarlega hluti.
Hann fór til fundar við keisarann Maximíanum er sat í Rómaborg og sagði honum að
þar nærri honum í Valllandi í staðnum Lúgridó gjörðust margar jarteiknir, og
allir afguðar er staðnum þar heyrðu til voru farin og sundur brotin af volkum
þess manns er héti Erasmus: " Og hér með hefur hann snúið öllu því fólki í
greindum stað til sinnar trúar, og er þetta hans kenning að hann segir jesús
kristus vera guð, og hann væri píndur og deyddur af júðum. Og eftir hans
tilvísan og sögn trúa nú margir á hann og heiðra hann fyrir guð." En þegar að
keisarinn heyrði þetta verður hann ákaflega reiður, því hann var lík hundheiðinn
sem stallbróðir hans Díóklesíanus, og sendi þegar eftir sankti Erasmo og bauð að
leiða hann fangaðan fyrir sig og svo var gjört. Þegar að Maximíanus sá hann
segir hann: " Þú hinn falski og vantrúandi maður, seg mér hér hverja trú að þú
hefur eður boðar." Þá leit sankti Erasmus upp til himins og svaraði öngu, því
hann vildi honum ekki neitt svar gefa. Af þessu varð keisarinn mjög reiður og
mælti til Erasmum: " Vilt þú ekki mér neitt svar gefa með góðu, þá skaltu," og
skipaði að slá hann pústur. Þá svaraði sanktus Erasmus: " Ó, þú glúpandi vargur
og rangsnúin manneskja, fullur af allri illsku. Seg þú mér, hvar fyrir að þú
pínir og plagar kristna menn og þénara guðs almáttugs?" Keisarinn segir þá: "
Hver er sá er þú heiðrar fyrir guð?" Erasmus svarar: " Jesús kristus hinn
lifanda guðs sonur." Þá svarar keisarinn: " Var hann ekki píndur af júðum?"
Erasmus svarar: " Fyrir víst, sá er það hinn sami og er eg hans þénari."
Keisarinn svarar: " Viltu trúa á hann og svo þjóna honum, þá sker þér svo sem
honum skeði." Sanktus Erasmus svarar: " Heyr þú keisari, hvað illa þóttist þú nú
mæla er þú sagðir slíkt við mig. Væri eg þess verðugur að mætti verða hans trúr
þénari og fylgja nokkuð eftir hans fótsporum, þá væri eg sálugur til andar og
líkama, því að blóðsúthelling hans er allra heilsa bóta. Og væri það svo að þú
sjálfur kenndist við hann og tryðir á hann, þá yrðir þú sæll bæði til lífs og
sálar." Keisarinn svarar: " Það skuli gjöra þú allt þitt slekti." Sankti Erasmus
svarar: " Það segir þú rétt því að vér trúum á hann og offrum honum eitt
gleðisamlegt offur, af því að hann hefur leyst alla þá er á hann trúa frá
eilífum dauða. Og hann hefur allar vorar syndir afmáð þar sem vér höfðum áður
eilífa pínu með forþénað af völdum vorra forfeðra." En þá sem keisarinn heyrði
þetta þá sagði hann til Erasmum: " Eg ræð þér að þú fylgir mér eftir og mínum
guði. " Erasmus svarar: " Seg mér þá fyrst hver þinn guð er. Og ef eg má sjá
hann, þá mundi eg viljanlega hann dýrka sem honum heyrði." Þá varð keisarinn
glaður við þessi orð og bauð sínum mönnum að sækja afguð sinn Jóvis, með
margháttuðum strengleikum og fögrum lofsöngum honum til heiðurs og vegsemdar. Þá
var svarað keisaranum að tími væri þá ekki til þess að því, því að alþýðan mundi
vilja vera þar nærri er slíkt ætti að fremja og var þá skipað að allt fólk
skyldi koma til hofsins að morgni og færa þar loffórn guði sínum Jóvis. 9.
kapítuli Morguninn næsta eftir kom keisarinn til hofsins með mikinn fjölda fólks
til að vegsama guð sinn sem hann og lýðurinn allur gjörði er með honum fór með
söngum og hljóðfærum. Í þeirri kom þangað og sankti Erasme og féll niður á sín
hné með hryggu hjarta er hann bæði heyrði og sá hverja lotning að fólkið veitti
fjanda þeim og skrímsli, og leit síðan til himins og mælti: " Ó, herra jesú
kristi lifanda guðs sonur, vertu með mér og send þú mér engil þinn að hann
treysti mér og styrki mig í þessum bardaga er eg á að þreyta í þínu nafni við
andskota þann er lýður þessi drottnar fyrir einn sannan guð." Og eftir svo mælt
er hann baðst fyrir í hljóði sagði hann til keisarans: " Hvar er nú þinn afguð
er þú heiðrar svo fast og veitir svo mikla æru sem þú gjörir og bauð mér að
göfga með þér." Þá leiddi keisarinn Erasmum þangað er stóð ein gullsúla eður
stólpi var. Kringum súlu þessa voru tólf gráður eður tröppur. " Sé" sagði hann"
hér er nú minn guð sem eg og allt mitt fólk þjónar og svo vil eg að þú gjörir."
En þegar að sankti Erasmus kom í augsýn við andskotann, þá féll þessi gullsúla
niður og varð að dökku púðri, og einn mikill dreki fór þar út úr og drap niður
þriðjunginn af öllu því fólki er með keisaranum var. En þá sem keisarinn sá
þetta mikla undur, þá lét hann taka hest og reið hann burt og upp á sína
pallacíu sem fljótast mátti hann og barði fyrir brjóstið á sér og mælti við
sjálfan sig: " Vei mér hvað mikið illt að yfir mig er komið, þar sem bæði eg og
nálega allt mitt ríki er orðið að spotti." En fólkið það sem þar var eftir lífs,
kölluðu á sankti Erasmus, allir sem með einni röddu og sögðu svo: " Heyr þú
heilagur faðir og þénari hins hæsta guðs, vér biðjum þig að þú þiggir það af
hinmaguði er þú býður oss að dýrka, svo að þessi óhreinn andi sem í mynd drekans
hér sýnist, gjöri oss ekki mein." Hann svarar: " Trúið þér þá með fullri trú og
trausti á minn guð sem eg kenni og mun yður ske lukku og enginn má þá heldur
svíkja yður." Þeir svöruðu og sögðust það fegnir gjöra. Þá bauð sankti Erasmus
drekanum í nafni jesú kristi að hann skyldi þaðan í frá öngum manni mein gjöra,
en hann var honum hlýðinn og fór á burt úr allra manna augsjón. Nú þá sem
lýðurinn sá þá stóra náð og miskunn er guð lét þar birtst, þá sögðu þeir sín á
milli: " Fyrir víst, þessa mikla jarteikn hefur guð látið ske fyrir þeirra skuld
sem á hann trúa." Og voru þar þá til samans fjörutíu þúsund fólksmenn og kvinnur
og börn og tóku öll skírn. Þá kallaði sankti Erasmus með hárri röddu svo
segjandi: " Lof og dýrð sé guði í hæstum hlutum og friður sé mönnum á jörðu sem
eru með góðum vilja." Þá svöruðu til allir sem skírn höfðu tekið og sögðu: "
Amen, og allt verði það fullkomnað á oss og öllum sem hans þurfa til andar og
líkama og þiggja vilja hans miskunn." 10. kapítuli Þetta var þegar sagt
keisaranum hversu mikill fjöldi fólks að gengið hefði af hans trú og boðorði og
látið skíra sig í nafni guðs þess er kristnir menn dýrka. Og sem keisarinn
heyrði þetta varð hann ákaflega reiður og bauð að láta deyða alla þá sem skírn
höfðu tekið og á kristnafn trúðu. Söfnuðust þá til saman mikill fjöldi fólks,
ungir og gamlir er viljanlega vildu pínu og dauða þola fyrir guðs skuld, svo það
varð alls til tals sjö þúsundir, þrjú hundruð og þrjátíu betur, og gáfu sig
undir bænir sankti Erasmus. En hann svarar að þeir skyldu ganga í nafni jesú
kristi: " Og fara til þeirrar eilífrar sem yður og öðrum guðs völdum vinum er
fyrirbúin frá upphafi heimsins. Og mun ekki mín góðu systkin langt áður vera en
eg kemur til yðar." En sálir þessara guðs vina fóru til eilífrar sælu. Þá
heyrðist og ein rödd ofan af himninum og söng þennan lofsöng: " Vegur réttlátra
manna er heilagur, sá sem þeim er fyrirbúinn." En sem Erasmus heyrði röddina svo
mæla, þá gladdist hann jafnt og góður fjárhirðir gjörir við sauði sína, þá hann
lítur þá bæði fjölgast og vel þroskast til holda og ullar. Einkanlega nær sem
hann sýnir og afgreiðir sínum herra eður húsbónda það sem hans geymsla hefur á
verið. Svo fagnaði nú og sankti Erasmus og gladdist er hann sendi almáttugum
guði þvílíkan fjölda sauða, sem voru sálir nýskírðra manna, hverjar að í öllum
máta voru vel fágaðar og að sér búnar og svo flekklausar, svo að synd eður lýti
fannst með þeim engin, er þá mátti hrinda af réttum veg til eilífrar dýrðar,
nema heldur fóru sinn réttan veg sem guðs gjörði með það fyrsta fyrir að þeir
skyldu fara. Síðan lét keisarinn leiða enn fyrir sig sankti Erasmus og frétti
hann eftir hversu lengi að hann ætlaði sér tæla og rangsnúa: " að snúa fólkinu
frá þeirri trú og til villu þinnar?" Erasmus svarar og sagðist það eina lært
hafa lýðinn að rétt væri en rangt ekki. Og sem keisarinn fornemur að sanktus
Erasmus hélt sömu fram vegna heilagrar trúar og honum mundi ekki tjá að snúa
honum, þá lét hann pína hann með mörgum smám píslum. Og er hann sá það að það
dugði ekki, þá lét hann gjöra glóanda eldibranda af járni sem stórir katlar og
fótalausar grýtur voru vanar á að standa, en stundum til steikja á það sem stórt
væri. Á þessa brandana eða ristina var guðs vinur á lagður og kallaði síðan á
sankti Erasmo: " Sé" sagði hann" þú hinn þrályndi, nú skal eg reyna til ef þinn
guð er svo mektugur og góðgjarn, að hann leysi þig nú úr mínum höndum." Þá
svarar Erasmus: " Ó, þú hinn heimski maður og fullur af allri illsku, og sonur
hins vonda anda. Eg hefur sagt þér það áður og enn segir eg þér það nú, að þína
þrúgun eður pínu skeytir eg öngu. Og þó að þú viljir enn meira við auka, þá
hræddist eg þær ekki að heldur. Þá lét keisarinn gjöra sem einn stakk af járni
eður brynju og bauð Erasme að fara í hana glóanda. En guðs vinur gjörði heilagt
krossmark fyrir sér í nafni jesú kristi og tók síðan þennan stakkinn á sig og
las þá það er prófetinn orti, hvað að svo hljóðar: " Vér erum gengnir í gegnum
eld og vötn og þú hefur fært oss í eina mjúka kælu eður laug og lífgað oss í
þinni prófan. Svo að jafnan sem gull það sem reynt eður prófað er í glóanda
ofni, þanninn hefur þú drottinn guð minn prófað og reynt þá menn er á þig trúa
og þá síðan til þín tekið sem annað brennanda offur." Og þegar í stað að hann
hafði þessi orð út sagt, þá varð stakkurinn hinn glóandi honum svo kaldur sem
annar snjór og engin teikn sáust heldur nokkur að hans líkama að hann hefði
nokkurn tíma heitur verið. Þá mælti sankti Erasmus til keisarans: " Svo sem þú
ert nú skammaður með þínum föður fjandanum, svo verður þú og brennanda æ og æ
með honum í eilífri kvöl helvítis. En drottinn minn jesús kristus mun leysa mig
frá eilífum eldi." Nú sem lýðurinn sá og heyrði það sem fram hafði farið með
þeim keisaranum og sankti Erasmo, sögðu þeir: " Fyrir víst er kristinna manna
guð mikill guð og máttugur." Þá svarar keisarinn: " Satt er það að mikil undur
sker fyrir þennan mann þar sem hann bannar eldinum að brenna hann og hæðir því
þessi maður vora guða. En eg veit það fyrir víst að þetta er þó ekki nema
gjörningar og missýningar." Þá sagði Erasmus: " Hvort ætlar þú keisari að eg
fari með göldrum og fremji þá fyrir víst ekki" sagði hann. " En ef þú vilt vita
hver þetta gjörir þá segi eg þér fyrir satt að það gjörir drottinn minn Jesús
kristus hins lifanda guðs sonur, því að hann hefur verið hér hjá mér. Hann er
það sem guða þína hæðir og spotta. Hann bannar og eldinum að brenna nokkurn hlut
framar en hann lofar honum. Og alla hluti aðra sem gjörðir eru með manna höndum
og heimskir halda fyrir guða sína, þá bæði hann hatar og svo hæðir hann þessa
hluti alla. Og þessum ertu líkur og þeim sem verstir eru undir himni og á jörðu
eru." 11. kapítuli" Nú mun eg treysta þér enn með mínum orðum, þó að þú sér og
ómaklegur eftir því prófetinn segir, af dýrð og góðgirnd almáttugs guðs, hvað
svo er látandi: Hann vill ekki dauða dyndugs manns heldur lifi hann og
réttleiðis. Og í öðrum stendur og svo skrifað hversu illur og bersyndugur að
hver er og vill hann iðrast, afláta sína illsku og snúast til, þá vill hann
þegar þiggja hann til sín og aldregi minnast á hans lýti og misgjörninga. Og vil
eg enn ráða það heilræði að snúist til hans frá ljótri villu er þú heldur og mun
miskunn hans enn vilja þiggja, því að hún er óumræðileg. En þeir guðar er þú
dýrðar eru til einskis sem þú oftlega mátt vel sjá, að þeir geta ekki hjálpað
sér, því síður þér." Þá reiddist enn keisarinn mjög fast og sagði: " Eg skilur
ekki hvað mér er að eg þolir þér svo lengi þín þrúgunarhót?" Þá svarar Erasmus:
" Þú skalt þau svo upp taka sem þér líkar helst, en þó þykir mér undur vera að
þú skammast ekki þín leiði hundur." Það þoldi keisarinn ekki og stökk úr stólnum
er hann sat í og bauð sínum þénurum að bera þangað einn mikinn pott og fylla
hann með vellanda blý, olíe og biki. Þá mælti keisarinn til Erasmum er hann sá
að vall upp og niður í pottinum: " Sé" sagði hann" nú skal sjá hvort þín konstur
hjálpar þér enn af þessu." Þá svarar Erasmus: " Þú skalt það vita keisari að
pottur sjá er þú hyggur að mér og mínum líkama skuli vera til mótlætis og pínu
mun heldur vera mér til mjúkrar hvílu og makinda" og gjörði fyrir sér heilagt
krossmark og eftir það gekk hann sjálfur og sté ofan í pottinn. En jafnsnart
heyrðist ein rödd rétt yfir pottinum uppi og mælti: " Blessaður sértu Erasmus,
þú hinn trúlyndi þénari guðs, þol þú vel mótgjörðir vondra manna, því að guð er
með þér ávallt í hverri þraut." En Erasmus lofaði guð af öllu hjarta. En eftir
guðs vilja og tilskikkan bar svo til að úr pottinum hraut einn dropi og kom í
opið augað á kónginum og kallaði þá á sankti Erasmum með miklu kalli og sagði: "
Heyr þú þénari guðs almáttugs, bið þú fyrir mér, því að eg brennur sárlega." Þá
svarar Erasmus: " Þú vondur maður merk nú á þessu litlu efni hvað miklar munu þá
kvalar helvítis vera ef þú máttir ekki þola á þér einn lítinn dropa af köldu
vatni svo til að jafna við hinn hitann sem þar er og almáttugur guð hefur þér
fyrirbúið með föður þínum fjandanum í undirdjúpinu og öllum þénurum, því að eg
veit það vel að þitt hjarta er svo orðið í gegnum hart til allrar illsku, að þín
bæn verður ekki heyrð, því að þú ert ekki verður miskunnar. En þó muntu verða
heill þessa fyrir skuld fólksins er hér kringum þig nú stendur." Og eftir svo
mælt féll sanktus Erasmus niður til bænar og bað fyrir keisaranum til guðs, en
hann varð jafnsnart heill aftur, og guðs vinur sankti Erasmus gekk úr pottinum
aftur í allan máta óskaddur og óbrunninn. Og af þessum táknum hvorumtveggjum er
lýðurinn fékk að sjá, þá snerust enn mikill fólks til heilagrar trúar. En frá
keisaranum er það að segja. Upp frá því að hann fékk aftur sína heilsu var hann
heldur að öllu verri en áður var hann og bauð nú að handtaka Erasmus og binda á
honum bæði hendur og fætur með sterkum járnviðjum. Þetta þoldi hann með allri
auðmjúkt fyrir guðs skuld og baðst fyrir til guðs. Þá í því er hann lá á bænum
þá birtist honum engill guðs og sagði til Erasmum: " Stattu upp eg er Mikhael
engill guðs og sendur af honum hingað til þín að flytja þig héðan og í eitt land
er Kampanían heitir og til þess staðar þar er Formana heitir. Þar skaltu kenna
lýðnum heilaga trú og réttan veg til eilífrar dýrðar." Eftir það tók engill guðs
hann upp og setti hann niður nær þeim stað er heitir Eurakum. Þar hvarf
engillinn frá honum en sankti Erasmus fann þar eitt lítið skip eður bát sem af
guðs miskunn var sérlega honum veitt. Og á þetta skip gekk sankti Erasmus og fór
með það til staðarins Formana. En í annan stað er að segja frá því að keisarinn
lætur þegar um morguninn vitja myrkvastofunnar er Erasmus átti í vera. En þá sem
sveinar keisarans komu í myrkvastofuna, þá fundu þeir öngvan, en samt var
myrkvastofan læst sem þá þeir skildust við um kveldið áður fyrri. Þetta var sagt
keisaranum, en hann varð bæði hryggur og þó óttasleginn um þetta, en vissi þá
ekki hvað hann vildi helst vera láta og hlýtur þó hafa svo búið. 12. kapítuli Nú
þá sem sanktus Erasmus var kominn í fyrirgreindan stað Fromana, þá gekk hann
eftir því sem engill guðs Mikhael sagði honum fyrir og gekk í hof þeirra
Gyðinganna og lærði fólkið guðs orð og heilaga trú, og heilagir englar færðu
honum á hverjum degi eitt brauð til fæðis. Í þessum fyrirgreindum stað var
sanktus Erasmus í sjö ár í samt og þoldi fyrir guðs nafn skuld, margar þrautir
og miklar á sínum líkama þó að þær sé og ekki hér svo út greindar hverjar fyrir
sig sem þær voru, en guð leysti hann frá öllum kvölum og pínum þeim sem honum
voru ætlaðar, nema þeirri þá einni er hans píslarvættismerki ætti við að
teiknast sem dómarinn í þessum nefndum stað lét pína hann með, eftir bréfi og
boðskap keisarans Maximíani, frá því er hann frétti til hvar sanktus Erasmus var
niður kominn, þá engillinn færði hann frá hans varðhaldi. En þessari pínu var
svo háttað að réttarinn lét rekja úr hans líkama innyflin. Og þá sem guðs vinur
þoldi písl þessa, þá leit hann til himins og bað guð almáttugan að gefa sér frið
og fögnuð frá þessari veröld og eilífa hvíld. Þá kom rödd af himni. Hún mælti
til hans með þessum orðum: " Erasme, kom hér í þann fögnuð sem guð drottinn
hefur þér fyrirbúið og öllum píslarvottum og tak nú þá kórónu er þú hefur
forþénað með þínu löngu erfiði, því að eg hefur og nafn mitt verið mjög lofað og
vegsamað fyrir trúlega þjónustu er þú hefur mér veitta, og bið nú þess er þú
vilt af mér þiggja í staðinn." Þá laut sanktus Erasmus drottni vorum fyrir sína
óumræðilega miskunn er hann honum veitti í þessu og mörgu öðru. Síðan hóf
sanktus Erasmus sína bón að þessa lund, að hann bað til guðs almáttugs, fyrst
fyrir ekkjum og fátækum mönnum og síðan fyrir öllum kristnum mönnum þeim sem
hans dag eður kveld heiðraði með föstum og bænahöldum eða ölmusugjörðum og öðrum
hlutum nytsamlegum sem til miskunnarverks mætti reiknast, og hér með sagði hann
svo: " Heyrðu drottinn jesús kristus eingetinn sonur guðs almáttugs föðurs, þú
hefur gefið mér ró og hvíld af öllum mínum pínum sem eg hefur haft og þolað. Nú
biður eg þig minn allra sætasti herra og minn guð, að þú miskunnir þér út yfir
alla þá sem til þín kalla og til þinnar hjálpar leita í mínu nafni, hvort sem
þeim þykir sér á liggja til lífs eður sálar." Jafnsnart heyrðist rödd af himni
og mælti: " Erasme vita skaltu að guð hefur veitt þér allt það sem þú hefur
beðið og svo allir þeir sem þinn dag eður kveld heiðrar með föstum, bænum,
ölmusugjörðum og öðrum góðum. Þeim skal hér í heimi aldregi verða fjárþurfanda
þeim til þarfinda. En eftir þetta lífið skulu þeir sitjandi verða í eilífri sælu
utan enda." Af þessum orðum er röddin mælti varð sanktus Erasmus mjög glaður og
leit sínum augum til himins og mælti: " Lofaður sértu alls mektugur guð, skapari
alla góðra hluta. Mikinn fögnuð, er eg sér sæti mitt sem eg óverðugur á, eignast
í miskunn þinni drottinn minn." Þá sá hann og að allur himneskur herskapur og
heilagir englar gengu á móti honum og svo helgir tólf postular og prófetar og
voru allir honum fagnandi. Þá hneigði hann sínu höfði til guðs og mælti: " Heyr
þú drottinn jesús kristus, tak þú nú til þín sál þíns þénara og með þeim orðum
gaf hann sinn anda upp í hendur almáttugum guði á sjálfum páskadegi. Þá sögðu
margir menn að hans sál var hvítari en snjór og varð færð af helgum englum með
mikilli birti með dýrð og æru til óendalegrar gleði og fagnaðar. Þar fyrir skal
hver sem einn kristinn maður heiðra og vegsama þenna guðs útvalinn þénara,
biskup og píslarvott og einn öruggan nauðhjálpara, sem syndugum mönnum má vel
hjálpa í þeirra nauðum til andar og líkama, og hvað helst sem hver kann eftir
beiðast. Því viljum vér nú allir flýja til þessa guðs vinar, biskups og
píslarvotts, að hann árni fyrir oss af guði að vér máttum svo lifa hér í heimi
að guði væri til lofs og vegsemdar. En eftir þetta lífið mættum vér öðlast þá
sælu og eilíft líf er faðir á himnum alsvoldugur guð hefur fyrirbúið sínum
ástvinum í eilífri dýrð utan enda. Amen. S. Jóhannes Fyrsti kapítuli. Í upphafi
var orð, og það orð var hjá Guði, og Guð var það orð. Það sama var í upphafi hjá
Guði. Og allir hlutir eru fyrir það gjörðir, og án þess er ekkert gjört hvað
gjört er. Í því var líf, og lífið var ljós mannanna. Og ljósið lýsir í
myrkrunum, og myrkrin hafa það eigi höndlað. Þar var einn maður af Guði sendur.
Sá hét Jóhannes. Hann kom til vitnisburðar að hann bæri vitnisburð af ljósinu að
allir skyldu fyrir hann trúa. Eigi var hann það ljós, heldur að hann bæri
vitnisburð af ljósinu. Það var satt ljós hvert eð lýsir öllum mönnum sem koma í
þennan heim. Það var í heiminum, og heimurinn var fyrir það gjörður, og
heimurinn þekkti það eigi. Hann kom til sinnar eiginnar, og hans sjálfir meðtóku
hann eigi. En svo margir sem hann meðtóku, þá gaf hann þeim mátt Guðs börnum að
verða, þeim er á hans nafn trúa, eigi þeim sem af blóðinu eða þeim sem af
holdsins vild eður af mannsins vilja, heldur þeim sem af Guði eru bornir. Og
orðið varð hold og byggði með oss, og vér sáum þess dýrð, dýrð svo sem eingetins
sonar af föðurnum, fullan náðar og sannleika. Jóhannes vitnar af honum, kallar
og segir: Þessi er sá, af hverjum eg sagða: Eftir mig mun koma sá sem fyrir mig
var því að hann var fyrri en eg. Og af hans gnægð höfum vér allir fengið, náð
fyrir náð, því að lögmálið er fyrir Moysen út gefið, en náð og sannleikur er
fyrir Jesúm Kristum vorðinn. Enginn hefur um aldur Guð sénan. Sá eingetni sonur,
sem í föðursins faðmi er, hann hefur oss þetta kunngjört. Og þetta er
vitnisburður Jóhannis þá þeir Júðar sendu af Jerúsalem presta og kynsmenn Leví
að þeir skyldi spyrja hann: Hver ert þú? Og hann kenndist og neitaði því eigi.
Og hann viðurkenndist, svo segjandi: Eigi em eg Kristur. Þeir spurðu hann þá enn
að: Hvað þá? Ert þú Elías? Hann sagði: Eigi em eg. Ertu spámaður? En hann
ansaði: Ekki. Þá sögðu þeir við hann: Hver ert þú þá svo að vér megum gefa
andsvar þeim er oss út sendu? Hvað segir þú af sjálfum þér? Hann sagði: Eg em
hrópandi rödd í eyðimörku: Greiði þér götu Drottins, svo sem sagði Esayas
spámaður. Og þeir sem útsendust, voru af faríseis. Þeir aðspurðu hann og sögðu
honum: Því skírir þú þá ef þú ert eigi Kristur, eigi Elías, eigi spámaður?
Jóhannes svaraði þeim og sagði: Eg skíri með vatni, en sá stendur mitt hjá yður,
hvern þér þekkið eigi, hann er sá sem eftir mig mun koma, sá eð fyrir mig var,
hvers eg em ei verður að eg skal upp leysa hans skóþvengi. Þetta skeði í
Betabara hinumegin Jórdanar þar Jóhannes skírði. En annars dags eftir sér
Jóhannes Jesúm komanda til sín og mælti: Sjáið, þar er það lamb Guðs, hvert eð
ber heimsins syndir. Þessi er, af hverjum eg sagða: Eftir mig kemur maður, sá
fyrir mig var, því að hann var fyrr en eg. Og eg kennda hann eigi, heldur hitt
að hann yrði kunnur í Írael, fyrir því kom eg að skíra með vatni. Og Jóhannes
vitnaði og sagði: Eg sá andann ofan stíga af himnum í dúfu líki og var yfir
honum, og eg þekkta hann eigi, heldur sá mig sendi að skíra með vatni, hann
sagði mér: Yfir hvern þú sér andann niður stíga og yfir honum vera, hann er sá
sem skírir með helgum anda. Og eg sá það, og þennan vitna eg Guðs son vera. En
annars dags aftur stóð Jóhannes enn og tveir af hans lærisveinum. Og sem hann
leit Jesúm ganga, segir hann: Sjáið, það er lamb Guðs. Og tveir af hans
lærisveinum heyrðu hann tala og fylgdu Jesú eftir. En Jesús sneri aftur og leit
þá sér fylgjandi, sagði hann þeim: Að hverju leiti þér? Þeir sögðu honum:
Rabbí,, hvað að þýðist meistari,, hvar ert þú heima? Hann sagði þeim: Komið og
sjáið. Þeir komu og skoðuðu hvar hann væri og voru hjá honum þann dag, en það
var nær tíundu stund. Einn af þessum tveimur var Andreas, bróðir Símonar Petri,
sem heyrði af Jóhanni og Jesú eftir fylgdi. Hann fann þó áður sinn bróður,
Símon, og sagði til hans: Vér höfum fundið Messíam,- hvað að útleggst smurður,-
og fylgdi honum til Jesú. Þá Jesús leit hann, mælti hann: Þú ert Símon, sonur
Jónas, þú skalt kallast Kefas. Það útleggst hellusteinn. Annan dag þar eftir
vildi Jesús ferðast til Galíleam aftur og finnur Filippum og sagði til hans:
Fylg þú mér eftir. En Filippus var af Betsaida, úr þeirra borg Andrésar og
Petrus. Filippus fann Natanael og sagði honum: Vér höfum þann fundið, af hverjum
Moyses í lögmálinu og allir spámenn hafa um skrifað, Jesúm Jósefsson af Nasaret.
Natanael sagði til hans: Hvað má af Nasaret góðs koma? Filippus sagði honum: Kom
og sjá. Jesús sá Natanael komanda til sín og sagði af honum: Sjáið, einn sannan
Íraelíta, í hverjum svik eigi eru. Natanael sagði þá við hann: Hverninn þekkir
þú mig? Jesús ansaði, sagði til hans: Áður en Filippus kallaði á þig, þá þú vart
undir fíkitrénu, sá eg þig. Natanael svaraði og sagði til hans: Rabbí, þú ert
Guðs sonur, þú ert konungur Íraels. Jesús svaraði og sagði við hann: Þú trúir af
því að eg sagða þér að eg hefða séð þig undir fíkitrénu. Sjá munt þú enn þessu
meira. Hann sagði honum og: Sennilega, sennilega segi eg yður: Upp frá þessu
munu þér sjá inn opinn og engla Guðs stíga upp og ofan yfir mannsins son. Annar
kapítuli Og þriðja dag þar eftir varð brúðkaup til Kana í Galílea, og þar var
móðir Jesú. Jesús var einninn boðinn og hans lærisveinar til brúðkaupsins. Og þá
er þá þraut vínið, sagði móðir Jesú til hans: Þeir hafa eigi vín. Jesú sagði til
hennar: Þú kona, hvað hefi eg með þig? Mín stund er eigi enn komin. Móðir hans
sagði við þjónustumennina: Hvað helst hann segir yður, það gjörið. En þar voru
sex steinker sett eftir venju ebreskrar hreinsunar. Hvert eitt tók tvo eður þrjá
mælir. Jesús talaði til þeirra: Fyllið upp kerin af vatni. Og þeir fylltu þau
allt á barma. Og hann sagði þeim: Hellið nú á og færið kæmeistaranum. Og þeir
færðu honum. En þá kæmeistarinn smakkaði vatnið, það að víni var orðið, eigi
vissi hann hvaðan að kom, en þjónustumennirnir, sem vatnið sóktu, vissu það.
Hann kallar á brúðgumann og segir honum: Allir menn gefa í fyrstu gott vín og
nær þeir gjörast ölvaðir, þá það hið léttara, en þú hefir geymt hið góða til
þessa. Þetta er hið fyrsta jarteikn það Jesús gjörði til Kana í Galílea, og hann
opinberaði sína dýrð, hans lærisveinar trúðu og á hann. Eftir það fór hann ofan
til Kapernaum, hann og móðir hans, bræður hans og lærisveinar, og voru þar eigi
mjög marga daga. Þá var og nálæg páskahátíð Gyðinga, og Jesús fór upp til
Jerúsalem og fann í musterinu sitjandi þá sem seldu naut, sauði, dúfur og þá sem
umskipti gjörðu á peningum. Þá gjörði hann sér eina svipu af strengjum og rak út
allt af musterinu, bæði naut og sauði, og hratt niður peningum þeirra er
umskiptin gjörðu og sagði við þá sem dúfurna seldu: Beri þér þetta burt héðan,
og gjörið eigi míns föðurs hús að söluhúsi. Hans lærisveinar hugleiddu þá hvað
skrifað er, að vandlæti húss þíns át mig. Þá önsuðu Júðar og sögðu honum: Hvert
teikn sýnir þú oss að þú megir þetta gjöra? Jesús svaraði og sagði þeim: Brjóti
þér niður musteri þetta, en eg skal á þriðja degi það upp reisa. Þá sögðu
Gyðingar: Þetta musteri er upp byggt í sex og fjöritigi ár, en þú vilt upp reisa
það á þrim dögum. Hann talaði um musteri síns líkama. Og þá hann var af dauða
risinn hugleiddu hans lærisveinar að hann hafði þetta mælt og trúðu ritninginni
og þeim orðum er Jesús hafði talað. En hann var í Jerúsalem um páska. Á þeim
hátíðardegi þá trúðu margir á hans nafn, þeir sem sáu þau tákn er hann gjörði.
En Jesús trúði þeim eigi til um sjálfan sig af því að hann þekkti alla og þurfti
eigi við að nokkur bæri af manninum vitni því að hann sjálfur vissi hvað með
manninum var. Þriðji kapítuli Þar var einn mann í bland faríseos, Nikódemus að
nafni. Hann var einn af höfðingjum Gyðinga. Hann kom til Jesú um nótt og sagði
til hans: Rabbí, vér vitum að þú ert einn meistari af Guði kominn því að enginn
getur gjört þá teikn sem þú gjörir nema Guð sé með honum. Jesús svaraði og sagði
til hans: Sannlega, sannlega segi eg þér: Nema ef sá nokkur sem að nýju verður
endurborinn, hann fær eigi að sjá Guðs ríki. Þá sagði Nikódemus til hans:
Hverninn má maðurinn endurberast þá hann er gamall? Eður fær hann stigið aftur í
sinnar móður kvið og fæðst svo? Hvað af holdinu fæðist, það er hold, og hvað sem
fæðist af andanum, það er andi Undra þú eigi þó eg segða þér að yður byrjaði á
nýju að endurfæðast. Vindurinn blæs hvert hann vill, og þú heyrir hans þyt. En
eigi veist þú hvaðan hann kemur eður hvert hann fer. Svo eru allir þeir sem af
andanum eru endurbornir. Nikódemus svaraði og sagði honum: Hverninn má þetta
ske? Jesús svaraði og sagði: Ert þú meistari í Írael og veist eigi þetta?
Sannlega, sannlega segi eg þér að vér segjum það vér vitum og vitnum það vér séð
höfum, og vort vitni meðtakið þér eigi. Og ef þér trúið eigi þá eg segi yður af
jarðlegum hlutum, hverninn munu þér trúa mega ef eg segða yður af himneskum
hlutum? Enginn mun og upp stíga til himna nema sá sem ofan sté af himni, sonur
mannsins, sá sem er af himni. Og svo sem Moyses upp festi höggorminn í
eyðimörku, líka byrjar mannsins syni upp að festast að allir þeir, er á hann
trúa, fortapist eigi, heldur hafi eilíft líf. Því að svo elskaði Guð heiminn að
hann gaf út sinn eingetinn son til þess að allir þeir á hann trúa fyrirfærust
eigi, heldur að þeir hafi eilíft líf. Því eigi sendi Guð son sinn í heiminn að
hann fyrirdæmdi heiminn, heldur að heimurinn frelsist fyrir hann. Hver á hann
trúir fyrirdæmist eigi, en hver hann trúir eigi, hann er nú þegar fyrirdæmdur
því að hann trúir eigi á nafn eingetins Guðs sonar. En þessi er fyrirdæmingin að
ljósið kom í heiminn, og mennirnir elskuðu meir myrkrið en ljósið því að þeirra
verk voru vond. Hver illa gjörir, sá hatar ljósið, hann kemur og eigi til
ljóssins að eigi straffist hans verk. En hver sannleikinn gjörir, hann kemur til
ljóssins svo að hans gjörðir verði kunnar því að þær eru í Guði gjörðar. Eftir
þetta kemur Jesús og hans lærisveinar til Gyðingalands og dvaldist þar með þeim
og skírði. Jóhannes var þar enn og skírði við Enon nærri Salim því að þar voru
vötn mörg. Þeir komu þangað og skírðust því að Jóhannes var eigi enn innlátinn í
myrkvastofu. En þá gjörðist ein spurning af lærisveinum Jóhannis við Gyðinga um
skírsluna. Þeir komu til Jóhannis og sögðu honum: Meistari, sá sem hjá þér var
hinumegin Jórdanar, af hverjum þú bart vitni, sé, hann skírir nú, og allir koma
til hans. Jóhannes svaraði og sagði: Maðurinn fær eigi meðtekið nokkuð nema
honum verði það af himnum gefið. Þér eruð sjálfir mín vitni það eg sagða að eg
væri eigi Kristur, heldur það að eg væra fyrir honum sendur. Því hver eð brúðina
hefur, sá er brúðguminn, en vinur brúðgumans er sá sem stendur og hlýðir honum
gleðjandist af fagnaði fyrir brúðgumans rödd. Minn fögnuður er nú upp fylltur.
Honum ber að vaxa, en mér að minnka. Sá sem að ofan kemur, hann er yfir öllum.
Hver hann er af jörðu, hann er jörð, og af jörðu talar hann. En sá sem kemur af
himni, hann er yfir öllum, og hvað hann sá og heyrði, það vitnar hann, og enginn
tekur hans vitnisburð. En hver hann tekur hans vitnisburð, sá innsiglar það að
Guð sé sannur. Því hvern þann sem Guð sendir, sá talar Guðs orð því að eigi
gefur Guð sinn anda af skammti. Faðirinn elskar soninn, og allt gaf hann í hans
hendur. Hver hann trúir á soninn, sá hefir eilíft líf, en hver hann er syninum
aftrúa, hann mun eigi sjá lífið, heldur að Guðs reiði blífur yfir honum. Fjórði
kapítuli En þá Drottinn fornam að farísei höfðu heyrt það Jesús gjörði fleiri
lærisveina og skírði en Jóhannes þótt Jesús skírði eigi sjálfur, heldur hans
lærisveinar, þá forlét hann Gyðingaland og fór aftur til Galíleam. Honum byrjaði
og að reisa um mitt Samaríam. Þá kom hann í eina samverska borg, þá Síkar
heitir, nærri því akurlendi er Jakob gaf syni sínum Jósef, en þar var brunnur
Jakobs. Sem Jesús var vorðinn vegmóður, þá sat hann á brunninum. Það var nær um
séttu stund. Þá kemur þar ein samversk kona vatn að sækja. Jesús sagði til
hennar: Gef þú mér að drekka, því hans lærisveinar voru inn gengnir í borgina að
kaupa fæðslu. Þá segir sú samverska kona svo til hans: Hverninn beiðir þú mig
drykkjar þar þú ert einn Júði, en eg em ein samversk kona. Því að eigi
samneytast Júðar samverskum mönnum. Jesús svaraði og sagði til hennar: Ef þú
vissir Guðs gjöf og hver hann væri, sá þér segði: Gef mér að drekka, má vera að
þú beiddir af honum og hann gefi þér lifanda vatn. Þá sagði konan við hann:
Herra, þú hefir eigi það sem þú getu með ausið, en hátt er ofan í brunninn. Eða
hvaðan hefir þú lifanda vatn? Eður ertu meiri föður vorum Jakob, sá eð gaf oss
þennan brunn, hann sjálfur drakk af honum, synir hans, hjörð hans? Jesús svaraði
og sagði henni: Allir þeir sem drekka af þessu vatni, þá þyrstir aftur, en hver
hann drekkur af því vatni sem eg mun gefa honum, hann skal eigi þyrsta
eilíflega, heldur það vatn, sem eg mun gefa honum, skal verða í honum brunnur
uppsprettanda vats til eilífs lífs. Konan sagði þá til hans: Herra, gef mér
þetta vatn svo að mig þyrsti eigi og að eg komi eigi hingað til vatsaustrar.
Jesús sagði til hennar: Far þú, kalla á mann þinn og kom svo hingað. Konan
svaraði og sagði: Eigi hefi eg mann. Jesús sagði til hennar: Þú sagðir vel: Eigi
hefi eg mann, því að fimm menn hefir þú haft, og þann þú hefir nú, er eigi þinn
maður. Þetta sagðir þú satt. Konan sagði til hans: Herra, eg sé að þú ert
spámaður. Feður vorir hafa á þessu fjalli tilbeðið, en þér segið til Jerúsalem
sé sá staður þar vær eigum til að biðja. Jesús sagði henni: Kona, trú þú mér. Sú
stund kemur að hvorki á þessu fjalli né til Jerúsalem munu þér tilbiðja
föðurinn. Þér tilbiðjið það þér vitið eigi. En vér vitum hvað vér tilbiðjum því
að heillin er af Gyðingum. En sá tími kemur og er nú þegar nær að sannir
tilbiðjendur munu tilbiðja föðurinn í anda og sannleika af því að faðirinn æskir
slíkra er hann svo tilbiðja. Guð er andi, og hverjir hann tilbiðja, þeim heyrir
í anda og sannleika að tilbiðja hann. Konan sagði til hans: Eg veit að Messías
kemur, sá sem Kristur kallast. Og nær hann kemur, þá mun hann undirvísa oss
þetta allt. Jesús sagði henni: Eg em hann, sá sem við þig talar. Og í því bili
komu hans lærisveinar og undruðust því hann talaði við konuna. Þó sagði enginn:
Að hverju spyr þú? eður: Hvað mælir þú við hana? En konan skildist þar við sína
skjólu og gekk inn í staðinn og sagði til þeirra manna: Komið og sjáið þann mann
er mér sagði allt það eg hefi gjört, hvort að hann er eigi Kristur? Þá gengu
þeir af staðnum og komu til hans. En þess á milli báðu hans lærisveinar og
sögðu: Meistari, neyt þú. En hann sagði til þeirra: Eg hefi þá fæðu til að
neyta, af hverri þér vitið ekki. Þá sögðu lærisveinar nir sín í millum: Eða
hefir nokkur fært honum að eta? Jesús sagði til þeirra: Minn matur er sá að eg
gjöri hans vilja, þess mig hefur sent, að eg fullkomni svo hans verk. Segið þér
eigi sjálfir að það eru enn fjórir mánuðir til kornskurðartíma? Sé, eg segi
yður: Lyftið upp augum yðar og sjáið akurlöndin það þau hvítna nú þegar til
kornskurðar. Og hver hann sár, sá tekur laun og safnar ávexti til eilífs lífs að
sá sem sáir, samfagni þeim er upp vinnur. Því sannast hér það orðtak að annar sé
sá sem sár, en annar sá sem upp vinnur. Eg sendi yður upp að vinna það þér
erfiðuð ekki. Aðrir hafa erfiðað, en þér genguð inn í þeirra erfiði. Margir
samverskir menn af þeim sama stað trúðu á hann fyrir konunnar orð, það vitnandi
að,, hann sagði mér allt hvað eg gjört hefi. En þá hinir samversku voru til hans
komnir, báðu þeir hann að hann væri þar. Og hann var þar tvo daga. Og miklu
fleiri trúðu fyrir hans orð. Þeir sögðu og svo til konunnar: Eigi trú vér fyrir
þín orð því að vér sjálfir heyrðum og vitum að þessi er sannur lausnari
heimsins. En eftir tvo daga fór hann þaðan og reisti til Galíleam því að Jesús
vitnaði það sjálfur að einn spámaður hafi eigi heiður á sinni föðurleifð. Þá
hann kom í Galíleam, meðtóku hann hinir galeisku menn sem séð höfðu allt það
hann gjörði til Jerúsalem um hátíðardaginn því þeir höfðu og komið til
hátíðardagsins. Hann kom og aftur til Kana í Galílea þar hann hafði gjört vatn
að víni. Og þar var þá einn smákonungur, hvers sonur að lá sjúkur til Kaparnaum.
Þá þessi heyrði það að Jesús var kominn af Gyðingalandi í Galíleam, fór hann til
hans og bað hann að hann færi ofan og læknaði son hans því að hann væri að mestu
látinn. Þá sagði Jesús til hans: Nema þér sjáið teikn og stórmerki, þá trúið þér
eigi. Konungurinn sagði þá til hans: Herra, far ofan áður en sonur minn andast.
Jesús sagði honum þá: Far þú, sonur þinn lifir. En maðurinn trúði þeim orðum er
Jesús sagði honum og gekk þaðan. En þá hann fór ofan eftir, gengu hans þénarar í
móti honum og kunngjörðu honum segjandi að sonur hans lifði. Þá spurði hann þá
að á hverjum tíma honum hafði batnað, og þeir sögðu honum að í gær um séttu
stund hvarf frá honum kaldan. Þá fann faðirinn að það var um þann tíma, á
hverjum Jesús sagði honum: Sonur þinn lifir. Hann trúði og allt hans hús. Þetta
er að nýju annað það jarteikn Jesús gjörði þá hann kom af Gyðingalandi til
Galíleam. Fimmti kapítuli Eftir það var hátíð Gyðinga, og Jesús fór upp til
Jerúsalem. En í Jerúsalem hjá fjárhúsinu er vatsdíki sem kallast á ebresku
Betesda, hafandi fimm forbyrgi. Í þeim lá mikill fjöldi sjúkra manna, blindra,
haltra, visnaðra, bíðandi eftir vatsins hræring. En engill Drottins sté ofan í
tilsettan tíma í díkið og hrærði upp vatnið. Og hver sem fyrstur sté ofan í
díkið eftir vatsins hræring, sá varð heill af hverri sótt sem hann var haldinn.
Þar var einn sá maður sem þrjátigi og átta ár hafði sjúkur verið. Þá Jesús leit
þennan liggjanda og fornam að hann hafði langan tíma sjúkur verið, segir til
hans: Viltu heilbrigður verða? Hinn sjúki svaraði honum: Herra, eg hefi eigi
þann mann, þá vatnið hrærist, að láti mig í díkið því nær eg kem að, þá stígur
annar fyrr inn en eg. Jesús sagði til hans: Rís upp, tak sæng þína og gakk. Og
strax varð sá maður heilbrigður og bar sína sæng og gekk þaðan. En á þeim degi
var þvottdagur. Þá sögðu Gyðingar honum sem heilbrigður var orðinn: Það er
þvottdagur. Eigi hæfir þér að bera sæng þína. Hann svaraði þeim: Sá mig heilan
gjörði, hann sagði mér: Tak sæng þína og gakk. Þeir spurðu hann: Hver er sá
maður er þér sagði: Tak sæng þína og gakk? En sá sem heilbrigður var vorðinn
vissi eigi hver hann var því að Jesús hafði vikið sér afvega fyrst að svo mikill
mannfjöldi var í þeim stað. Eftir það hitti Jesús hann í musterinu og sagði til
hans: Sé, nú ertu heill vorðinn. Syndga nú eigi oftar svo að þig hendi eigi
annað verra. Sá maður fór og undirvísaði Gyðingum að Jesús væri sá sem hann
hefði heilan gjört. En fyrir það ofsóktu Gyðingar Jesúm og leituðust um að deyða
hann af því að hann gjörði þetta á þvottdegi. Jesús svaraði þeim: Faðir minn
verkar allt hegat til, eg verkar og. En fyrir þetta sóktu Gyðingar meir til að
deyða hann því að hann braut eigi einasta þvottdaginn, heldur sagði hann og að
Guð væri sinn faðir, gjörandi sig svo Guði jafnan. Jesús svaraði og sagði til
þeirra: Sannlega, sannlega segi eg yður að sonurinn fær ekkert af sjálfum sér
gjört nema það hann sér föðurinn gjöra. Því að hvað helst hann gjörir, það
gjörir og einninn sonurinn. Því faðirinn elskar soninn og sýnir honum allt það
hann gjörir. Og enn mun hann sýna honum önnur verk þessum meiri svo þér munuð
undrast. Því að svo sem faðirinn upp vekur dauða og lífgar, svo lífgar og
sonurinn þá sem hann vill. Því eigi dæmir faðirinn nokkurn, heldur gaf hann
syninum allan dóm að allir heiðri soninn svo sem þeir heiðra föðurinn. Hver hann
heiðrar eigi soninn, sá heiðrar eigi föðurinn, sá sem hann sendi. Sannlega,
sannlega segi eg yður: Hver mín orð heyrir og trúir þeim sem sendi mig, sá hefir
eilíft líf, og eigi kemur hann í dóm, heldur líður hann úr dauða til lífs.
Sannlega, sannlega segi eg yður að sú stund kemur og er nú það dauðir munu heyra
rödd Guðs sonar, og þeir sem heyra munu lifa. Því að líka sem faðirinn hefur
lífið í sér sjálfum, svo gaf og hann syninum að hafa lífið í sjálfum sér. Hann
gaf honum og vald til yfir að dæma af því að hann er mannsins sonur. Eigi skulu
þér undrast þetta því að sú stund kemur, á hverri að allir þeir, sem í gröfunum
eru, skulu heyra rödd Guðs sonar, og þeir munu þá fram ganga sem gjörðu til
lífsins upprisu, en þeir sem illa gjörðu í dóms upprisu. Eigi fæ eg af mér
sjálfum gjört nokkuð. Sem eg heyri, svo dæmi eg, og minn dómur er réttur því að
eg leita eigi míns vilja, heldur hans vilja sem mig sendi. Ef eg ber mér sjálfum
vitni, þá er mitt vitni ekki satt. Annar er sá sem af mér ber vitni, og eg veit
að hans vitni er satt, það hann ber mér. Þér sendu til Jóhannis, og hann bar af
sannleiknum vitni. En eg tek eigi vitni af mönnum, heldur segi eg yður þetta
uppá það þér hjálpist. Hann var skínanda og loganda ljós, en þér vildu skamma
stund gleðjast af hans ljósi. Eg hefi enn meira vitni en Jóhannes því að þau
verk sem faðirinn gaf mér að eg fullkomni þau, því þau verk sem eg gjöri bera
mér vitni það faðirinn hafi mig sent. Og faðirinn, sá sem mig sendi, hann
sjálfur bar mér vitni. Eigi hafi þér nokkurn tíma heyrt hans rödd né séð hans
ásýnd, og hans orð hafi þér eigi í yður blífandi því að þann hann sendi, honum
trúið þér eigi. Rannsakið ritningarnar því að þér meinið í þeim að hafa eilíft
líf. Og þær eru það, hverjar af mér bera vitni. Og eigi vilji þér koma til mín
svo að þér hefðu líf. Eg tek öngva dýrð af mönnum af því eg kenni yður að þér
hafið eigi Guðs ástsemd með yður. Eg kom í míns föðurs nafni, og þér meðtókuð
mig eigi. Ef annar kemur í sínu eigin nafni, þann meðtakið þér. Hverninn megi
þér trúa þar sem þér takið dýrð innbyrðis hver af öðrum, og þá dýrð sem af einum
Guði er, hennar leiti þér eigi? Eigi skulu þér það meina að eg muni klaga yður
fyrir föðurnum. Þar er sá sem yður klagar, Moyses, á hvern þér vonið. Ef þér
tryðu Moysi svo tryðu þér og mér því að af mér skrifaði hann. Því ef þér trúið
eigi hans skrifi, hverninn megi þér þá mínum orðum trúa? Sétti kapítuli Eftir
það fór Jesús burt yfir sjávarhaf Galílee til staðarins Tíberias. Og mikill
mannfjöldi fylgdi honum eftir af því að þeir sáu þau jarteikn er hann gjörði á
sjúkum. Jesús gekk þá upp á eitt fjall og settist þar sjálfur meður sínum
lærisveinum. Þá var og páskahátíð Gyðinga nálæg. Jesús hóf þá upp sín augu og sá
að margt fólk dreif að honum. Sagði hann við Filippum: Hvar kaupum vér brauð það
þessir neyti? En þetta sagði hann af því að hann vildi reyna hann því að hann
vissi sjálfur hvað hann vildi gjöra. Filippus svaraði honum: Tvö hundruð peninga
brauð nægjast þeim eigi þó að hver einn fái þá nokkuð lítið. Þá sagði honum einn
af hans lærisveinum, Andrés, bróðir Símonar Petri: Hér er eitt ungmenni. Sá
hefir fimm byggbrauð og tvo fiska. En hvað skal þetta á meðal svo margra? Þá
sagði Jesús: Látið mennina setjast niður. Þar var í þeim stað mikið gras. Þá
settust þar niður karlmenn að tölu nær fimm þúsundum. Jesús tók brauðin og
gjörði þakkir, fékk sínum lærisveinum, en lærisveinarnir fengu þeim sem niður
höfðu sest, líka einninn af fiskunum svo mikið sem þeir vildu. En þá þeir voru
mettir, sagði hann til sinna lærisveina. Safnið saman þær leifar sem af ganga
svo ekki spillist. En þeir söfnuðu saman og fylltu upp tólf karfir meður þessar
leifar af fimm byggbrauðum, hvert eð auk var þess sem þeir höfðu neytt. Þá er
þessir menn sáu það að Jesús gjörði þetta teikn, sögðu þeir: Þessi er sannlega
sá spámaður sem í heiminn skal koma. En þá Jesús fann það að þeir mundu koma að
grípa hann og kjósa til konungs, flýði hann einn upp aftur á fjallið. Að kveldi
gengu hans lærisveinar ofan til sjávar, stigu þar á skip, og þá þeir komu yfir
um þann sjó til Kaparnaum, var þegar myrkt vorðið. Jesús var þá eigi kominn til
þeirra, en sjórinn tók að æsast upp af miklu veðri. Þeir höfðu þá róið svo nær
sem fimm og tuttugu eður xxx skeiða. Þeir sáu þá Jesúm ganganda á sjónum og
kominn nær skipinu. Þeir óttuðust þá, en hann sagði til þeirra: Eg em, óttist
þér eigi. Þá vildu þeir hafa tekið hann inn á skipið, og jafnsnart var skipið
komið að því landi sem þeir fóru til. Annan dag eftir sá fólkið sem hinumegin
sjávarins stóð að eigi var þar annað skip til nema það eina sem hans lærisveinar
höfðu á stigið, og Jesús hafði eigi sjálfur stigið á það skip meður sínum
lærisveinum, heldur voru hans lærisveinar einir af stað farnir. Þar komu og yfir
um önnur skip frá Tíberias, hvar nærri er þeim stað sem þeir höfðu brauðin etið
fyrir herrans þakkargjörð. Og þá er fólkið sá að Jesús var eigi þar og eigi
heldur hans lærisveinar, steig það á skipin, komu til Kaparnaum og leituðu að
Jesúm. Og þá þeir höfðu fundið hann hinumegin sjávarins, sögðu þeir til hans:
Rabbí, nær komt þú hingað? Jesús svaraði þeim og sagði: Sannlega, sannlega segi
eg yður: Þér leitið mín eigi af því að þér sáuð teiknin, heldur af því að þér
neyttuð af brauðunum og urðuð saddir. Verkið eigi þeirrar fæðu sem líst, heldur
þeirrar sem stöðug blífur til eilífs lífs, hverja eð mannsins sonur mun gefa
yður. Því að Guð faðir hefir hann innsiglað. Þá sögðu þeir til hans: Hvað skulu
vér þá gjöra svo vér gjörum Guðs verk? Jesús svaraði og sagði þeim: Það eru Guðs
verk að þér trúið á hann, þann hann sendi. Þá sögðu þeir til hans: Hvert gjörir
þú fyrir teikn svo að vér sjáum og trúum þér, eður hvað gjörir þú? Feður vorir
átu himnabrauð í eyðimörku sem skrifað stendur: Hann gaf þeim að eta brauð af
himni. Þá sagði Jesús til þeirra: Sannlega, sannlega segi eg yður að eigi gaf
Moyses yður brauð af himni, heldur gefur faðir minn yður satt brauð af himni.
Því að þetta er Guðs brauð það sem af himni sté ofan og heiminum gefur líf. Þeir
sögðu þá við hann: Herra, gef þú oss jafnan þetta brauð. En Jesús sagði þeim þá:
Eg em það lífs brauð. Hver hann kemur til mín, þann mun eigi hungra, og sá hann
trúir á mig, hann mun aldregi þyrsta. Eg sagða yður það þér hafið mig sénan og
trúið þó eigi. Allt hvað faðirinn gefur mér, það kemur til mín, og hvern þann
sem til mín kemur, hann mun eg eigi út reka. Því að eg sté ofan af himni eigi
upp á það að eg gjöri minn vilja, heldur hans vilja sem mig sendi. Þetta er
föðursins vilji, þess mig senda að eg glati öngu af öllu því sem hann gaf mér,
heldur skal eg upp vekja það á efsta degi. En það er míns föðurs vilji, þess mig
sendi, að hver sá sem soninn sér og trúir á hann hafi eilíft líf, og eg mun upp
vekja hann á efsta degi. Þá mögluðu Júðar yfir því það hann sagði: Eg em það
brauð, hvert eð ofan sté af himni. Og þeir sögðu svo: Er eigi Jesús þessi sonur
Jósefs, hvers að vér þekkjum bæði föður og móður? Hvernig segir hann þá það eg
em ofan stiginn af himni? Jesús svaraði þeim: Möglið eigi innbyrðis. Enginn fær
til mín komið nema sá faðir, sem mig sendi, togi hann, og eg mun upp vekja hann
á efsta degi. Svo er og skrifað á spámannabókum að þeir munu allir verða af Guði
lærðir. Hver helst sem heyrir af föðurnum og lærir það, sá kemur til mín. Eigi
það að nokkur hafi föðurinn sénan nema sá sem er af Guði, hann hefir séð
föðurinn. Sannlega, sannlega þá segi eg yður að hver sem trúir á mig, hann hefir
eilíft líf. Eg em lífsins brauð. Feður yðrir átu himnabrauð í eyðimörku og eru
dauðir. Þessi er það brauð sem ofan sté af himni að hver sem etur af því, hann
deyr eigi. Eg em það lifanda brauð sem af himni sté ofan. Hver sem etur af þessu
brauði, sá lifir eilíflega. Og það brauð, sem eg mun gefa, er mitt hold, hvert
að eg mun út gefa heiminum til lífs. Júðar þráttuðu þá sín á milli, svo
segjandi: Hverninn fær þessi gefið oss sitt hold að eta? Jesús sagði til þeirra:
Sannlega, sannlega segi eg yður: Nema ef þér etið hold mannsins sonar og drekkið
hans blóð, þá hafi þér ekki lífið með yður. Hver hann etur mitt hold og drekkur
mitt blóð, sá hefir eilíft líf, og eg mun upp vekja hann á efsta degi. Því að
mitt hold er sönn fæða, og mitt blóð er sannur drykkur. Hver hann etur mitt hold
og drekkur mitt blóð, sá blífur í mér og eg með honum. Líka sem að mig sendi
lifandi faðir og eg lifi sakir föðursins, svo og hver hann etur mig, sá mun og
lifa fyrir mínar sakir. Þetta er það brauð sem ofan sté af himni. Eigi svo sem
það er yðrir feður höfðu himnabrauð etið og eru dauðir. Hver hann etur þetta
brauð, sá lifir að eilífu. Þetta sagði hann kennandi í samkunduhúsinu til
Kaparnaum. En margir af hans lærisveinum, sem þetta heyrðu, sögðu: Hörð er þessi
ræða. Hver kann henni að heyra? En Jesús vissi meður sjálfum sér að hans
lærisveinar mögluðu af þessu. Þá sagði hann til þeirra: Misþokkar yður þetta?
Hvað mun þá ef þér sæjuð mannsins son upp stíga þangað sem hann var fyrrum.
Andinn er sá eð lífgar, holdið er til einskis neytt. Þau orð er eg tala fyrir
yður, þau eru andi og líf. En nokkrir eru þeir af yður, hverjir eigi trúa. Því
að Jesús vissi af upphafi hverjir eigi voru trúaðir og hver sá var er hann mundi
svíkja. Og hann sagði: Fyrir því sagða eg yður það enginn fær til mín komið nema
að honum sé það gefið af mínum föður. Eftir það gengu margir af hans lærisveinum
aftur til baka og gengu eigi lengur þaðan af meður honum. Þá sagði Jesús til
þeirra tólf: Vilji þér og frá ganga? En honum svaraði Símon Petrus: Herra, hvert
skulu vær fara? Þú hefir orð eilífs lífs, vér trúum og kennum það þú ert
Kristur, sonur Guðs lifanda. Jesús svaraði þeim: Hefi eg eigi útvalið yður tólf,
og einn af yður er fjandi. En hann sagði af Júdasi Símonssyni Ískaríot því að
hann sveik hann þó að hann væri einn af tólf. Sjöundi kapítuli Eftir þetta gekk
Jesús um Galíleam því að hann vil eigi ganga um Júdeam af því að Gyðingar vildu
helslá hann. Þá var og nálæg tjaldbúðarhátíð Gyðinga. Bræður hans sögðu þá til
hans: Far þú héðan og gakk til Júðalands svo að þínir lærisveinar sjái þau verk
eð þú gjörir. Því að sennilega gjörir enginn sá nokkuð leynilega sem sjálfur
hann eftir leitar kunnur að verða. Ef þú gjörir það, þá opinbera þú sjálfan þig
heiminum. Því hans bræður trúðu eigi á hann. Jesús sagði til þeirra: Minn tími
er eigi enn kominn, yðar tími er jafnan reiðubúinn. Heimurinn fær yður eigi
hatað, en mig hatar hann því að eg ber vitnisburð af honum það hans verk eru
vond. Fari þér upp til hátíðardagsins. Eg vil enn eigi fara upp til þessarar
hátíðar því að minn tími er enn eigi upp fylltur. En þá hann hafði sagt þeim
þetta, bleif hann samt í Galílea. Nú sem að hans bræður voru upp farnir, þá fór
hann og sjálfur upp, eigi opinberlega heldur svo sem nokkur á laun. Júðar spurðu
að honum um hátíðina og sögðu: Hvar er hann? Og mikill krytur var í lýðnum um
hann því sumir sögðu: Góður er hann, en aðrir sögðu: Nei, að heldur leiði hann
lýðinn afvega. Enginn talaði þó bert um hann fyrir hræðslu sakir við Gyðinga. En
að hálfnaðri hátíðinni sté Jesús upp í musterið og lærði. Júðar undruðust, svo
segjandi: Hverninn veit hann ritningarnar þar hann hefir þó eigi lært þær? Jesús
svaraði þeim og sagði: Minn lærdómur er eigi minn, heldur hans sem mig sendi. Ef
sá er nokkur sem gjöra vill hans vilja, hann reynir hvort þessi lærdómur er af
Guði eður hvort eg tala af mér sjálfum. Því hver sem af sjálfum sér talar, sá
leitar sinnar eiginnar dýrðar, en hver hann leitar þess dýrðar sem hann sendi,
sá er sannur, og ekkert ranglæti er með honum. Gaf Moyses yður eigi lög þó
enginn yðar haldi lögin? Eður því sæki þér eftir að lífláta mig? Lýðurinn
svaraði og sagði: Djöfulinn hefir þú. Hver sækir til að lífláta þig? Jesús
svaraði og sagði: Eitt verk gjörða eg, og það undri þér allir. Moyses gaf yður
því umskurðarskírn, eigi það hún væri af Moyse komin, heldur af forfeðrunum, og
þó umskeri þér manninn á þvottdegi. Nú ef maðurinn meðtekur umskurðarskírn á
þvottdegi svo að eigi brjótist Moyses lögmál, en þér afvirðið þó fyrir mér það
eg gjörða allan manninn heilan á þvottdegi. Þér skuluð eigi dæma eftir
yfirlitum, heldur dæmið réttum dómi. Þá sögðu nokkrir af þeim sem voru af
Jerúsalem: Er það ekki sá sem þeir sóktu til að lífláta? Sjáið, nú talar hann
opinberlega, og enginn þeirra segir honum grand. Eða vita vorir höfðingjar það
víst að þessi sé sannur Kristur? En vér vitum þó hvaðan þessi er. Þá Kristur
kemur, veit enginn hvaðan hann er. Þá kallaði Jesús í musterinu, lærandi og svo
segjandi: Þér kennið mig og vitið hvaðan eg em. En eg kom eigi af sjálfum mér,
heldur er hann sannorður, sá mig sendi, hvern þér þekkið eigi. Eg þekki hann vel
því að eg em af honum, hann sjálfur sendi mig. Þá sóktu þeir til að grípa hann,
en enginn lagði þó hendur á hann því að eigi var hans tími enn kominn. Margt af
fólkinu trúði á hann og sögðu: Þá Kristur kemur, mun hann nokkuð gjöra fleiri
teikn en þessi gjörir? Þá faríseis heyrðu nú lýðinn krytja þetta um hann, þá
sendu prestahöfðingjar og faríseis þénara út að þeir handtæki hann. Jesús sagði
þá til þeirra: Litla stund em eg enn hjá yður, og þá fer eg til hans sem mig
sendi. Þér leitið mín og finnið mig eigi, og þar sem eg er, þangað fái þér eigi
að koma. Þá sögðu Gyðingar sín á milli: Hvert vill hann fara svo að vér finnum
hann eigi? Eður vill hann ganga í sundurdreifing heiðinna manna og læra þær
heiðnar þjóðir? Hverninn er sú ræða sem hann sagði: Þér leitið mín og finnið
eigi, og þar sem eg er, þangað fái þér eigi að koma? Á síðasta degi hinnar miklu
hátíðar stóð Jesús upp og kallaði, svo segjandi: Ef nokkurn þyrstir, komi hann
til mín og drekki. Hver hann trúir á mig svo sem ritningin segir, af hans kviði
skulu fram fljóta vötn hins lifanda vats. En þetta sagði hann af þeim anda,
hvern þeir skyldu meðtaka sem á hann tryðu. Því heilagur andi var þá eigi út
gefinn af því að Jesús var enn eigi auglýstur. Og margir af lýðnum, sem heyrðu
þessa hans ræðu, sögðu: Þessi er sannur spámaður. Aðrir sögðu: Hann er Kristur.
En sumir sögðu: Skal Kristur nokkuð koma af Galílea? Segir eigi ritningin að
Kristur komi af Davíðs sæði og úr kastalanum Betlehem þar sem Davíð var? Líka
svo varð ein misgreining með fólkinu um hann. Nokkrir af þeim vildu hafa gripið
hann, en enginn lagði þó hendur á hann. Þénararnir komu aftur til faríseis og
prestahöfðingjanna, og þeir sögðu þá til þeirra: Því höfðu þér hann eigi hingað?
Þénararnir svöruðu: Þar hefir aldri nokkur maður svo talað sem þessi maður. Þá
svöruðu faríseis þeim: Eða eru þér og villtir? Trúir nokkur höfðingjanna eður af
faríseis á hann, heldur það fólk sem ekkert veit af lögmálinu og bölvað er?
Níkódemus sagði þá til þeirra, sá sem kom til hans um nótt, hver eð einn var af
þeim: Dæmir vort lögmál nokkuð manninn nema hann sé fyrri rannsakaður og sé
vitað hvað hann gjörir? Þeir svöruðu og sögðu til hans: Eða ertu einn af
Galíleis? Rannsaka þú ritningina og skoða það af Galílea mun ekki spámaður upp
rísa. Og hver gekk heim til sinna húsa. Áttandi kapítuli Jesús gekk þá í fjallið
Oliveti. Og að morgni í dögun kom hann aftur í musterið, og allt fólkið kom til
hans. Hann setti sig og lærði það. En hinir lögklóku og farísear leiddu fram
fyrir hann þá konu sem í hórdóm var fallin og settu hana þar í miðið, sögðu svo
til hans: Meistari, þessi kona er nú fundin í hórdómi. En Moyses býður oss í
lögmálinu að berja þess háttar menn grjóti. Eða hvað segir þú til? En þetta
sögðu þeir af því þeir freistuðu hans að þeir mættu svo ákæra hann. En Jesús
laut niður og páraði með fingrinum á jörðina. Og sem þeir létu eigi af að spyrja
hann, þá rétti hann sig upp og sagði til þeirra: Hver yðar, sem er án syndar,
kasti sá fyrstur steini á hana. Þá laut hann niður aftur og páraði á jörðina. Þá
þeir heyrðu þetta, gekk einn eftir öðrum út, fyrstir þó öldungarnir. Jesús var
þá einn eftir og konan þar standandi mitt fyrir honum. En þá Jesús rétti sig upp
og sá þar öngvan nema konuna, sagði hann til hennar: Kona, hvar eru þeir sem þig
áklaga? Hefir nokkur fordæmt þig? En hún sagði: Herra, enginn. Jesús sagði henni
þá: Eigi mun eg fordæma þig. Gakk héðan og syndga nú ei oftar héðan af. Jesús
talaði enn aftur til þeirra, svo segjandi: Eg em ljós heimsins. Hver hann fylgir
mér eftir, sá gengur eigi í myrkrunum, heldur hefir hann ljós lífsins. Þá sögðu
farísei til hans: Þú ber vitni af sjálfum þér. Þinn vitnisburður er eigi sannur.
Jesús svaraði og sagði til þeirra: Ef eg ber af sjálfum mér vitni, þá er minn
vitnisburður sannur því að eg veit hvaðan eg kom og hvert að eg fer. En þér
vitið eigi hvaðan eg kom eður hvert eg fer. Þér dæmið eftir holdinu. Eg dæmi
öngvan. En ef eg dæmi, þá er minn dómur réttur því að eg er eigi einn saman,
heldur eg og sá faðir sem mig sendi. Svo er og skrifað í lögum yðar að tveggja
manna vitnisburður sé sannur. Eg em sá sem af mér sjálfum ber vitni, og
faðirinn, sá mig sendi, hann ber og af mér vitni. Þá sögðu þeir til hans: Hver
er faðir þinn? Jesús svaraði: Eigi kenni þér mig né minn föður. Ef þér þekktuð
mig, þá þekktu þér og minn föður. Þessi orð talaði Jesús við ölmusukistuna þá
hann kenndi í musterinu. Og enginn tók hann því að hans stund var enn eigi
komin. Þá sagði Jesús enn til þeirra: Eg fer, og þér leitið mín, og í synd
yðvarri deyi þér. Hvert eg fer, þangað fái þér eigi að koma. Þá sögðu Gyðingar:
Mun hann vilja drepa sjálfan sig það hann segir: Hvert að eg fer, þangað fái þér
eigi að koma? Þá sagði hann þeim: Þér eruð hér neðan að, eg em að ofan. Þér eruð
af þessum heimi, eg em eigi af þessum heimi. Því segði eg yður að þér mynduð
deyja í syndum yðrum. Þá sögðu þeir til hans: Hver ert þú? Jesús sagði til
þeirra: Það upphaf sem nú talar við yður. Margt hefi eg að tala og dæma um yður,
en sá mig sendi, hann er sannorður, og hvað eg heyrða af honum, það tala eg
fyrir heiminum. En þeir skildu það eigi að hann sagði þeim af Guði föður. Þá
sagði Jesús til þeirra: Nær þér upp hefjið mannsins son, þá skilji þér að eg sé
hann, og af mér sjálfum gjöri eg ekkert, heldur það sem lærði mig minn faðir,
það tala eg. Og sá er mig sendi, hann er meður mér. Og eigi lét hann mig einn
saman því að eg gjöri jafnan það honum er þægt. Þá hann talaði þetta, trúðu
margir á hann. Þá sagði Jesús til þeirra Gyðinga sem á hann trúðu: Ef þér blífið
við mína ræðu, þá eru þér mínir sannir lærisveinar, og þá þekki þér sannleikinn,
og sannleikurinn mun yður frelsa. Þá svöruðu þeir honum: Vér erum Abrahams sæði,
og aldri höfum vér nokkrum þjónað. Hverninn segir þú það þér skuluð frjálsir
verða. Jesús svaraði þeim og sagði: Sannlega, sannlega segi eg yður að hver
helst sem syndina gjörir, hann er syndarinnar þræll. Þrællinn blífur eigi
eilíflega í húsinu, en sonurinn blífur þar eilíflega. Nú ef sonurinn frelsar
yður, þá eru þér réttlega frjálsir. Eg veit að þér eruð Abrahams synir. Þó sæki
þér til að deyða mig því að mín ræða grípur öngvan stað hjá yður. Eg tala það
sem eg séð hefi hjá mínum föður, og hvað þér sáuð hjá yðrum föður, það gjöri
þér. Þeir svöruðu og sögðu til hans: Abraham er vor faðir. Þá sagði Jesús þeim:
Ef þér væruð Abrahams synir, þá gjörðu þér Abrahams verk. En nú leiti þér eftir
að lífláta mig, þann mann þó sem sannleikinn talar fyrir yður. En þetta gjörði
eigi Abraham. Þér gjörið yðars föðurs verk. Þá svöruðu þeir: Eigi erum vér í
hórdómi bornir. Einn Guð höfum vér fyrir föður. Jesús sagði þá til þeirra: Ef
Guð væri yðar faðir, þá elskuðu þér mig því að eg em af Guði kominn og fram
stiginn. Því eigi kom eg af sjálfum mér, heldur sendi hann mig. Fyrir því þekki
þér þá eigi mitt mál af því þér megið eigi heyra mína ræðu. Þér eruð af föðurnum
fjanda, og girndum yðars föðurs þá vilji þér eftir fylgja. Hann var einn
morðingi þegar að upphafi, og eigi stóð hann í sannleiknum því að sannleikurinn
er eigi með honum. Þá hann talar lygi, talar hann af sínu eigin því að hann er
einn ljúgari svo og þess hlutar faðir. En eg af því eg segi sannleikinn, þá
vilji þér mér eigi trúa. Hver yðar kann straffa mig af nokkurri synd? Nú ef eg
segi sannleikinn, því trúi þér þá eigi á mig? Hver hann er af Guði, sá heyrir
Guðs orð. Af því heyri þér eigi að þér eruð eigi af Guði. Þá svöruðu Júðar og
sögðu honum: Segju vær eigi vel að þú ert samverskur og hefir djöfulinn? Jesús
svaraði: Eigi hefi eg djöful, heldur vegsama eg föður minn, og þér vanheiðrið
mig. En eg leita eigi að minni dýrð. Sá er sem leitar og dæmir. Sannlega,
sannlega segi eg yður: Ef nokkur er sá sem geymir mín orð, hann mun eigi sjá
dauðann að eilífu. Þá sögðu Júðar við hann: Nú finnu vær að þú hefir djöfulinn.
Abraham er dauður og spámennirnir, og þú segir: Ef nokkur er sá eð geymir mín
orð að hann muni eigi smakka dauðann að eilífu. Eður ert þú meiri feður vorum
Abraham, hver framliðinn er, og spámennirnir eru og framliðnir? Hvern gjörir þú
sjálfan þig? Jesús svaraði: Ef eg vegsama mig sjálfur, þá er mín dýrð engin. Þar
er minn faðir, sá mig vegsamar, hvern þér segið yðvarn Guð vera og þekkið hann
þó eigi. En eg þekki hann. Og ef eg segða það eg þekkti hann eigi, þá væri eg
einn ljúgari líkur yður, heldur þekki eg hann og geymi hans orð. Abraham faðir
yðar gladdist að hann skyldi sjá minn dag, og hann sá hann og varð glaður við.
Þá sögðu Júðar til hans: Þú ert enn eigi fimmtugur, þó sátt þú Abraham. Jesús
sagði til þeirra: Sannlega, sannlega segi eg yður: Áður en Abraham var, em eg.
Þá tóku þeir upp steina að þeir köstuðu á hann. En Jesús forðaði sér og gekk úr
musterinu. Níundi kapítuli Og þá eð Jesús gekk fram hjá, sá hann þann einn mann
sem blindur var borinn. Hans lærisveinar spurðu hann þá að og sögðu: Rabbí,
hvort braut þessi eður hans foreldrar að hann fæddist svo blindur? Jesús
svaraði: Eigi braut þessi né hans foreldrar, heldur að Guðs verk skulu auglýsast
á honum. Mér byrjar að verka hans verk, þess mig sendi, á meðan að dagur er.
Nóttin kemur nær enginn fær verkað. Svo lengi sem eg er í veröldinni, þá em eg
ljós veraldar. Þá hann hafði sagt þetta, spýtti hann á jörðina og gjörði sér
hrákasaur og neri saurnum um augu hins blinda og sagði honum: Far þú til
díkisins Sílóa, og hvað að þýðist sendur, og þvo þér. Þá gekk hann og þvó sér og
kom sjáandi. Þá sögðu nágrannar hans og þeir sem hann höfðu áður þekkt að hann
var bónarmaður: Er það eigi sá sem sat og beiddi? Sumir sögðu: Hann er það. En
aðrir sögðu: Líkur er hann honum. Hann sjálfur sagði: Eg em sá. Þeir sögðu þá
við hann: Hverninn eru þín augu upp lokin? Hann svaraði og sagði: Sá maður, sem
nefndist Jesús, gjörði sér saur og reið á mín augu, og hann sagði mér: Far þú
til díkisins Sílóa og þvo þér. Eg gekk að þvo mér og fékk sýnina. Þeir sögðu til
hans: Hver er hann? Hann sagði: Eg veit ekki. Þá leiddu þeir hann fyrir faríseos
sem áður hafði blindur verið. En þá var þvottdagur er Jesús gjörði þann saurinn
og opnaði hans augu. Þá spurðu farísei hann enn að hverninn hann hefði sýnina
fengið, en hann sagði þeim: Saur lagði hann á mín augu, eg þvó og nú sé eg. Þá
sögðu sumir af faríseis: Eigi er þessi maður af Guði því að hann heldur eigi
þvottdaginn. En aðrir sögðu: Hverninn má syndugur maður gjöra þvílík teikn? Og
þar varð sundurþykkja þeirra á milli. Þá sögðu þeir enn til hins blinda: Hvað
segir þú af honum því að hann opnaði þín augu? En hann sagði: Spámaður er hann.
Gyðingar trúðu eigi af honum að hann hefði blindur verið og væri nú skyggn
vorðinn þangað til þeir kölluðu á hans foreldra, sem sýnina hafði aftur fengið,
og spurðu þau að, svo segjandi: Er hann ykkar son, hvern þér segið blindan
borinn vera? Eða hverninn sér hann nú? Hans foreldrar svöruðu þeim og sögðu: Við
vitum að þessi er okkar sonur og það hann var blindur borinn. En með hverjum
hætti hann sér nú, það vitum við ekki, eður hver hans augu opnaði, það vitu við
og ekki. Hann hefir sjálfur aldur til að svara fyrir sig. Spyrjið hann að. Þetta
sögðu hans feðgin, af því að þau óttuðust Gyðinga, því að Gyðingar höfðu þá
þegar samblásið með sér það ef nokkur meðkenndi hann fyrir Kristum, að sá skyldi
út rekinn af þeirra samkundum. Fyrir því sögðu hans feðgin að hann hefði aldur
til, spyrjið hann að. Þá kölluðu þeir aftur í öðru sinni á þann mann sem blindur
hafði verið og sögðu honum: Gef Guði heiðurinn. Vér vitum að þessi maður er
syndugur. Hann svaraði og sagði: Er hann syndugur? Það veit eg ekki. Eitt veit
eg að eg var blindur og nú sé eg. Þeir sögðu þá enn til hans: Hvað gjörði hann
þér? Eður hverninn lauk hann upp þínum augum? Hann svaraði þeim: Eg sagða yður
það. Hafi þér ekki heyrt það? Til hvers vilji þér heyra það aftur? Eða vilji þér
verða hans lærisveinar? Þá bölvuðu þeir honum og sögðu: Þú ert hans lærisveinn,
en vær erum Moyses lærisveinar. Vér vitum að Guð talaði við Moyses, en vér vitum
eigi hvaðan þessi er. Sjá maður svaraði og sagði þeim: Það er undarlegt að þér
vitið eigi hvaðan hann er, og þó lauk hann upp mínum augum. En vér vitum að Guð
heyrir eigi synduga, heldur það ef nokkur er Guðs dýrkari og gjörir eftir hans
vilja, þann heyrir hann. Um aldur hefir það eigi heyrt verið að nokkur hafi upp
lokið þess manns augum sem blindur var borinn. Væri þessi maður eigi af Guði, þá
mætti hann ekkert gjöra. Þá svöruðu þeir og sögðu til hans. Allur ert þú í synd
alinn, og þú lærir oss. Og þá ráku þeir hann út. Þá Jesús heyrði það að þeir
höfðu hann út rekið og er hann fann hann, þá sagði hann til hans: Trúir þú á
Guðs son? Hann svaraði og sagði: Herra, hvar er hann það eg trúi á hann? Jesús
sagði til hans: Þú sátt hann, og hann sem við þig talar, sá er hann. Hinn
svaraði: Herra, eg trúi. Og hann tilbað hann. Jesús sagði honum: Til dóms kom eg
í þennan heim að þeir, sem eigi sjá, skyldu sjá og að þeir verði blindir sem
sjá. Og nokkrir af faríseis heyrðu þetta sem hjá honum voru og sögðu til hans:
Eða eru vér þá blindir? Jesús sagði þeim: Ef þér væruð blindir, þá hefðu þér
öngva synd. Nú fyrst þér segið: Vér sjáum, þá blífur yðar synd. Tíundi kapítuli
Sannlega, sannlega segi eg yður: Hver hann gengur eigi inn um dyrna í
sauðahúsið, heldur stígur hann inn með öðrum hætti, sá er þjófur og spillvirki.
En sá sem gengur inn um dyrna, hann er hirðir sauðanna. Fyrir honum lýkur
dyravörðurinn upp, og sauðirnir heyra hans rödd, og hann kallar sína sauði með
nafni, leiðir þá og út. Og þá hann hefir sína sauði út látið, gengur hann frammi
fyrir þeim, sauðirnir fylgja honum og eftir því að þeir þekkja hans rödd. En
öðrum annarlegum fylgja þeir eigi eftir, heldur flýja þeir frá honum því að þeir
kenna eigi annarlegra rödd. Þessa málsgrein talaði Jesús til þeirra, en þeir
vissu eigi hvað hann sagði þeim. Þá sagði Jesús enn aftur til þeirra: Sannlega,
sannlega þá segi eg yður að eg em dyr sauðanna. Og allir hverjir helst fyrir mér
komu, þeir eru þjófar og spillvirkjar, og sauðirnir hlýddu þeim eigi. Eg em
dyrnar. Ef nokkur gengur inn um mig, sá mun frelsast. Hann mun og ganga út og
inn, hann skal og finna sitt fóður. Þjófurinn kemur ei til annars en hann steli,
drepi og fordjarfi. En eg em kominn til þess að þeir skyldu hafa líf og fulla
nægð. Eg em góður hirðir. Góður hirðir gefur sína önd út fyrir sína sauði. En
leiguliðinn, sá eigi er hirðir og hvers sauðirnir eru eigi eiginlegir, sér hann
úlfinn komanda, yfirgefur hann sauðina og flýr, en úlfurinn grípur og stökkvir
sauðunum. En leiguliðinn flýr af því að hann er leiguliði og gætir ekki
sauðanna. Eg em góður hirðir, og eg þekki mína sauði, eg þekkjunst og af mínum
svo sem að þekkir mig minn faðir, og eg þekki föðurinn. Og mína önd legg eg út
fyrir mína sauði. Eg hefi og aðra sauði sem eigi eru af þessu sauðahúsi. Þá
byrjar mér og hegat til að leiða, og þeir munu heyra mína rödd svo að það verði
eitt sauðahús og einn hirðir. Fyrir því elskar mig minn faðir að eg legg út önd
mína, eg tek hana og aftur. Enginn tekur hana og af mér, heldur legg eg hana út
af sjálfum mér. Eg hefi vald til hana af að leggja, eg hefi og vald til hana
aftur að taka. Þetta boðorð fékk eg af mínum föður. Þá varð enn sundurþykkja í
millum Gyðinga fyrir sakir þessara orða. En margir af þeim sögðu: Djöfulinn
hefir hann, og óður er hann. Til hvers heyri þér honum? Aðrir sögðu: Þessi orð
eru einskis óðs manns. Eða fær djöfullinn blinds manns augum upp lokið? Þá
gjörðist mustérisvígsla til Jerúsalem. Það var um vetur. Og Jesús gekk í
musterinu í forbyrgi Salamonis. Þá umkringdu hann Júðar og sögðu til hans:
Hversu lengi þá heldur þú vorri sálu upp? Ef þú ert Kristur, þá seg oss það
berlega. Jesús svaraði þeim: Eg sagða yður það, en þér trúið eigi. Þau verk, er
eg gjöri í míns föðurs nafni, bera vitni af mér, en þér trúið eigi því að þér
eruð ei af mínum sauðum. Svo sem eg sagða yður að mínir sauðir heyra mína rödd,
eg þekki þá og þeir fylgja mér eftir. Og eg gef þeim eilíft líf, og eigi skulu
þeir fyrirfarast að eilífu, enginn skal þá og grípa úr minni hendi. Faðir minn,
sá eð mér gaf, hann er öllum meiri, og enginn fær gripið af míns föðurs hendi.
Eg og faðirinn erum eitt. Þá tóku Gyðingar enn steina upp að grýta hann. Jesús
svaraði þeim þá: Mörg góð verk sýndi eg yður af mínum föður. Fyrir hverra verka
sakir þá vilji þér grýta mig? Gyðingar svöruðu honum þá, svo segjandi: Fyrir góð
verk grýtu vér þig eigi, heldur fyrir þá guðlastan þar sem þú ert maður og
gjörir þig sjálfan að Guði. Jesús svaraði þeim: Er eigi svo skrifað í yðru
lögmáli: Eg sagða það þér eruð guðir? Nú ef það kallar þá guði, til hverra Guðs
orð eru skeð, og því ritningin má eigi rjúfast, en við þann, sem faðirinn
helgaði og í heiminn sendi, þá segi þér: Þú guðlastar, af því eg sagða: Eg em
sonur Guðs? Ef eg gjöri ekki míns föðurs verk, þá trúið mér ekki. Nú fyrst eg
gjöri þau, þá trúið verkunum þó þér viljið mér ekki trúa svo að þér kennið og
trúið það faðirinn sé meður mér og eg meður honum. Þá sóktu þeir enn til að
grípa hann, en hann gekk út af þeirra höndum og fór aftur í þann stað hinumegin
Jórdanar sem Jóhannes hafði áður skírt og var þar. Margir komu til hans og
sögðu: Jóhannes gjörði að vísu ekkert teikn, en allt hvað Jóhannes sagði af
þessum, þá er satt. Og margir trúðu þar á hann. Ellefti kapítuli Þar lá einn
sjúkur maður, Lasarus að nafni af Betanía í híbýlum Maríu og hennar systur
Marte. En María var sú sem herrann hafði smurt meður smyrslum og þurrkað hans
fætur með sínum hárlokkum, hverrar bróðir var sá Lasarus sem sjúkur lá. Systur
hans senda þá til Jesú, svo segjandi: Herra, sjá nú, sá þú elskar, hann er nú
sjúkur. Þá Jesús heyrði það, sagði hann þeim: Þessi sótt er eigi til dauða,
heldur til Guðs dýrðar svo að Guðs sonur verði fyrir hana dýrkaður. En Jesús
elskaði Martam og systur hennar Maríu og svo Lasarum. Þá hann hafði það heyrt að
hann var sjúkur, bleif hann samt tvo daga í þeim stað sem hann var þá. Eftir það
talar hann til sinna lærisveina: Göngu vér aftur í Júdeam. Þá sögðu hans
lærisveinar við hann: Rabbí, næst þá vildu Júðar grýta þig, og þó viltu fara
þangað aftur. Jesús svaraði: Eru eigi xii stundir á degi? Hver hann gengur um
daginn, sá steytir sig eigi því að hann sér þessa heims ljós. En hver hann
gengur um nætur, sá steytir sig því að þar er ekkert ljós í honum. Þetta mælti
hann, og eftir það sagði hann til þeirra: Lasarus, vinur vor, hann sefur, en eg
fer að vekja hann af svefni. Þá sögðu hans lærisveinar: Herra, ef hann sefur, þá
batnar honum. Jesús talaði um hans dauða, en þeir ætluðu að hann mundi segja af
eðlilegum svefni. Þá sagði Jesús þeim opinberlega: Lasarus er látinn, og eg
fagna fyrir yðrar sakir það eg var eigi þar svo að þér trúið. Og göngum nú til
hans. Þá sagði Tómas, sem kallaðist tortrygginn, til lærisveinina: Göngu vær til
og deyjum með honum. Jesús kom og þá og fann það hann hafði fjóra daga í
gröfinni legið. En Betanía lá hart nærri Jerúsalem, svo sem xv renniskeið.
Margir Gyðingar voru þar komnir til Martam og Maríu að þeir hugguðu þær um lát
bróður síns. Sem Marta heyrir að Jesús kemur, rennur hún í móti honum, en María
sat heima. Þá sagði Marta við Jesúm: Herra, ef þú hefðir hér verið, þá væri
bróðir minn eigi látinn. En eg veit að hvers þú beiðist af Guði, það gefur Guð
þér. Jesús sagði til hennar: Bróðir þinn skal upp rísa. Marta sagði þá til hans:
Eg veit að hann rís upp á efsta dags upprisu. Jesús sagði við hana: Eg em
upprisa og líf. Hver hann trúir á mig, sá mun lifa þótt nú væri dauður, og hver
hann lifir og trúir á mig, sá skal eigi deyja að eilífu. Trúir þú þessu? Hún
sagði þá til hans: Já, herra. Eg trúi að þú sért sá Kristur, sonur Guðs, sem í
heiminn skyldi koma. Þá hún hafði þetta sagt, fór hún og kallaði Meistarinn er
hér nær og kallar á þig. Þá hin heyrði það, stóð hún fljótt upp og kom til hans.
Því að Jesús var enn eigi kominn til kastalans, heldur var hann enn í þeim stað
sem Marta hafði í móti honum komið. En þeir Júðar, sem í húsinu voru og hana
hugguðu, sáu það að hún stóð svo fljótt upp og gekk út. Fylgdu þeir henni eftir
og sögðu: Hún fer til grafarinnar að gráta þar. Þá María kom þangað sem Jesús
var og hún leit hann, féll hún til fóta hans og sagði honum: Herra, ef þú hefðir
hér verið, þá væri bróðir minn eigi látinn. Sem Jesús sá hana nú gráta og þá
Gyðinga grátandi er með henni komu, byrstist hann við í sínum anda og hryggðist
með sjálfum sér og sagði: Hvar hafi þér lagt hann? Þeir sögðu honum: Herra, kom
og skoða. En þá tárfelldi Jesús. Þá sögðu Gyðingar: Sjáið, hversu kæran hann
hefir haft hann. En aðrir af þeim sögðu: Mátti hann, sem opnaði blinds manns
augu, eigi gjöra við því að þessi hefði ekki dáið? Jesús sturlaðist þá enn með
sjálfum sér, og þá kom hann til grafarinnar, en það var einn jarðmunni, steinn
var þar og yfir lagður. Jesús sagði: takið af steininn. Þá sagði Marta, systir
hins dauða, til hans: Herra, hann lyktar nú því að hann er ferdagaður. Jesús
sagði til hennar: Sagði eg þér ekki að ef þú tryðir, þá mundir þú sjá Guðs dýrð?
Þá tóku þeir steininn ofan af þeim stað sem hinn dauði var í lagður. En Jesús
hóf þá sín augu upp og sagði: Faðir, eg þakka þér það þú heyrðir mig, en eg veit
þó að þú heyrir mig jafnan, heldur fyrir fólksins sakir sem hér stendur í kring,
þá sagði eg það svo að það trúi því að þú sendir mig. Þá hann hafði þetta sagt,
kallaði hann hárri röddu: Lasari, kom þú út. Og þá strax kom sá út sem dauður
hafði verið, reyrður með líkböndum að höndum og fótum, og um hans ásjón var
sveipað meður sveitadúki. Jesús sagði til þeirra: Leysið hann, látið burt ganga.
Margir af Gyðingum, sem komið höfðu til Mariam og sáu hvað Jesús gjörði, þá
trúðu á hann. En sumir af þeim gengu burt til faríseis og sögðu þeim hvað Jesús
hafði gjört. Þá samtóku biskupar og farísei eitt ráð og sögðu: Hvað skulu vær
til gjöra því að þessi maður gjörir mörg teikn? Ef vér sleppum honum svo, þá
trúa allir á hann, og þá koma Rómverjar að taka vort land og lýði. En einn af
þeim, Kaífas að nafni, sá sem það sama ár var biskup, sagði til þeirra: Þér
vitið ekkert og hugleiðið ekkert að betra er fyrir oss að einn maður deyi fyrir
fólkið svo að eigi tapist allur lýður. En þetta sagði hann ei af sjálfum sér,
heldur af því að hann var þess árs biskup. Þá spáði hann að Jesús skyldi deyja
fyrir það fólk, eigi einasta fyrir það fólk, heldur það að hann safnaði í eitt
þeim Guðs börnum er sundur voru dreifð. Og upp frá þeim degi samtóku þeir með
sér að lífláta hann. Jesús gekk eigi þaðan af berlega hjá Gyðingum, heldur fór
hann burt í eitt byggðarlag nærri eyðimörku, í þá borg sem kallaðist Efrem, og
þar dvaldist hann meður sínum lærisveinum. En þá var páskahátíð Gyðinga nálæg,
og margir úr þeirri sveit gengu upp til Jerúsalem fyrir páskana að hreinsa sig.
Þeir stóðu og spurðu eftir Jesú og töluðu sín á millum í musterinu: Hvað sýnist
yður það hann kemur eigi til hátíðardagsins? En biskupar og faríseis gáfu út það
boðorð að ef nokkur vissi hvar hann væri, þá skyldi undirvísa þeim svo að þeir
mættu höndla hann. tólfti kapítuli Sex dögum fyrir páska kom Jesús í Betaníam
þar sem Lasarus hafði dauður verið, hvern eð Jesús hafði upp vakið af dauða. En
þeir bjuggu honum þar eina kveldmáltíð, og Marta þjónaði. Lasarus var einn af
þeim sem til borðsins sat með honum. Þá tók María eitt smyrslapund af hinu
skærasta og dýrlegasta narden og smurði með fæturnar á Jesú og þurrkaði svo hans
fætur meður sínum hárlokkum. Húsið fylltist og upp af ilm smyrslanna. Þá sagði
einn af hans lærisveinum, Júdas Símeonsson Ískaríot, sá er hann sveik þar eftir:
Fyrir því eru þessi smyrsl eigi seld fyrir þrjú hundruð peninga og gefið
fátækum? Þetta sagði hann eigi af því að hann hirti um fátæka, heldur af því að
hann var þjófur og hafði fépyngjuna og bar það sem gefið var. Þá sagði Jesús:
Lofa henni því þetta geymdi hún til míns greftrunardags. Volaða hafi þér jafnan
hjá yður, en mig hafi þér eigi að jafnaði. En er fjöldi mikill af Gyðingum
fornam að hann var þar sjálfur, komu þeir ei einasta þangað fyrir Jesús sakir,
heldur að þeir sæi Lasarum, þann sem hann hafði af dauða reist. En
prestahöfðingjar samtóku og það að láta í hel slá Lasarum því að fyrir hans
sakir gengu margir af Gyðingum þangað og trúðu á Jesúm. Annan dag eftir þá eð
lýðurinn heyrði sem til hátíðardagsins var kominn að Jesús kæmi til Jerúsalem,
þá tóku þeir sér kvistu af pálmaviði og gengu út í móti honum og hrópuðu:
Hósíanna. Blessaður sé sá sem kemur í nafni Drottins, konungur Íraels. En Jesús
fékk eina ösnu og reið þar á svo sem skrifað er: Óttast eigi, þú dóttir Síon.
Sé, þinn konungur kemur ríðandi á einum ösnufola. En þetta skildu eigi hans
lærisveinar í fyrstu, heldur þá eð Jesús var auglýstur, þá hugleiddu þeir að
þetta var af honum skrifað og þeir höfðu honum þetta gjört. En það fólk bar
honum vitni sem hjá var þá hann kallaði Lasarum úr gröfinni og af dauða upp
vakti. Af því gekk múgafólkið út í móti honum, það heyrði að hann hafði gjört
sodant teikn. En farísei sögðu sín á milli: Þér sjáið nú að vér afrekum ekkert.
Sjáið, að allur heimur fer eftir honum. Þar voru og nokkrir Grikkir meður þeim
sem upp höfðu farið að tilbiðja um hátíðina. Þeir gengu til Filippo, hver eð var
af Betsaida úr Galílea, báðu hann og sögðu: Herra, vér vildum fá að sjá Jesúm.
Filippus kom og sagði það Andrea, en Andreas og Filippus sögðu það Jesú. En
Jesús ansaði þeim: Sá tími er nú kominn að sonur mannsins auglýsist. Sannlega,
sannlega segi eg yður: Nema það að frækornið falli í jörðina og deyi, þá blífur
það eitt saman. En ef það deyr, færir það mikinn ávöxt. Hver hann elskar sína
önd, hann glatar henni, en hver hann hatar sína önd í þessum heimi, sá
varðveitir hana til eilífs lífs. Ef nokkur vill mér þjóna, þá fylgi hann mér
eftir, og hvar eg em, þar skal og minn þénari vera. Og ef nokkur þjónar mér, þá
mun minn faðir hann heiðra. Mín sála er nú hrygg, og hvað skal eg segja? Faðir,
frelsa þú mig af þessum tíma. En fyrir því kom eg þó í þennan tíma. Faðir, birt
þú nafn þitt. Þá kom rödd af himni, svo segjandi: Eg hefi það upp birt, og eg
skal það enn upp birta. Þá sagði fólkið sem hjá stóð og á heyrði: Þar urðu
reiðarþrumur. Aðrir sögðu: Engill talaði við hann. Jesús svaraði og sagði: Eigi
kom þessi rödd fyrir mínar sakir, heldur fyrir sakir yðar. Nú er kominn dómur
þessa heims. Nú mun og þessa heims höfðingi út rekast. Og fyrst eg verð upp
hafinn af jörðu, þá mun eg draga allt til míns sjálfs. En þetta sagði hann
teiknandi með hverjum dauða eð hann skyldi deyja. Þá svaraði fólkið honum: Vér
höfum heyrt úr lögu num að Kristur blífi að eilífu. Hverninn segir þú þá að
mannsins syni byrjar upp að hefjast? Hver er sá mannsins sonur? Þá sagði Jesús
til þeirra: Ljósið er stutta stund hjá yður. Gangið því á meðan þér hafið ljósið
svo að myrkrin höndli yður eigi. Því sá er gengur í myrkrunum, hann veit eigi
hvert hann fer. Og á meðan þér hafið ljósið, þá trúið á ljósið upp á það þér
séuð synir ljóssins. Þetta talaði Jesús og gekk burt síðan og huldi sig fyrir
þeim. Þótt hann gjörði mörg teikn fyrir þeim, þá trúðu þeir þó eigi á hann svo
að uppfylltist orðsaga Esæa spámanns, þá hann sagði: Herra, hver trúir vorri
predikan, og hverjum er armleggur Drottins opinberaður? Fyrir það máttu þeir
eigi trúa að Esæas segir enn í öðrum stað: Alblindaði hann augu þeirra og
ofherti hjörtu þeirra svo að þeir sæi eigi með augunum né skildu með hjartanu að
þeir umsnúist svo eg græði þá. Þetta sagði Esæas þá hann leit hans dýrð og
talaði af honum. Margir af höfðingjum trúðu einninn á hann, en fyrir sakir
faríseis þá meðkenndu þeir það eigi svo að þeir væri eigi forboðaðir af samkomum
því að þeir elskuðu meir vegsemd manna en Guðs dýrð. Jesús kallaði þá og sagði:
Hver sem á mig trúir, hann trúir eigi á mig, heldur á hann sem mig sendi, en
hver hann sér mig, hann sér þann sem mig sendi. Eg em ljós í heiminn kominn svo
að hver sem á mig trúir, blífi eigi í myrkrunum. Og ef nokkur heyrir mín orð og
trúir eigi, hann mun eg eigi dæma því að eg kom eigi til að dæma heiminn, heldur
að frelsa heiminn. Hver hann fyrirlítur mig og meðtekur eigi mín orð, hann hefir
þann eð hann dæmir. Það orð sem eg talaði, það mun dæma hann á efsta degi. Því
að eg talaði eigi af sjálfum mér, heldur faðirinn sá mig sendi, hann gaf mér
sjálfur boðorð til hvað eg skyldi segja eður mæla, og eg veit að hans boðorð er
eilíft líf. Það eg tala, það tala eg svo sem faðirinn sagði mér. Þrettándi
kapítuli Fyrir páskahátíðina, og Jesús vissi að hans tími var kominn að hann
gengi úr þessum heimi til föðursins. Og líka sem hann elskaði sína þá er hér
voru í heimi, svo elskaði hann þá og allt til enda. Og að gjörðri
kveldmáltíðinni því djöfullinn hafði þá þegar sent í hjarta Júdasar Símonssonar
Ískaríot, að hann sviki hann vissi Jesús það faðirinn hafði allt gefið honum í
hendur og það að hann var af Guði út kominn og til Guðs færi hann. Stóð hann upp
frá kveldmáltíðinni, lagði af sér klæðin og tók eitt línklæði, gyrti um sig.
Eftir það hellti hann vatni í eina munnlaug og tók til að þvo fæturna á
lærisveinunum og þurrkaði meður því línklæði er hann var með gyrtur. Þá kom hann
til Símonar Petri. En Pétur sagði til hans: Herra, átt þú að þvo á mér fætur?
Jesús svaraði og sagði honum: Hvað eg gjöri, það veist þú nú eigi, en seinna
veist þú það. Þá sagði Pétur til hans: Aldri um ævi skalt þú mína fætur þvo.
Jesús svaraði honum: Ef eg skal eigi þvo þér, þá hefir þú ekki hlutdeild meður
mér. Símon Petrus sagði þá: Herra, ei einasta fæturna, heldur jafnvel höfuð og
hendur. Jesús sagði til hans: Sá þveginn er, hann þarf eigi að þvo nema fæturna
því hann er allur hreinn. Þér eruð og hreinir, en eigi allir. Því hann vissi
fyrir hver sá var er hann mundi svíkja. Fyrir það sagði hann: Þér eruð ei allir
hreinir. En eftir það hann hafði þvegið fætur þeirra, tók hann sín klæði,
settist niður aftur og sagði þá enn til þeirra: Viti þér hvað eg gjörða yður?
Þér kallið mig meistara og herra, þér segið það og rétt því að eg er hann, og nú
ef eg, herra og meistari, þvó yðra fætur, þá skulu þér og innbyrðis þvo hver
annars fætur. Þetta gaf eg yður til eftirdæmis svo þér gjörið líka sem eg gjörða
við yður. Sannlega, sannlega segi eg yður að þjóninn er eigi meir sínum herra né
sendiboðinn æðri þeim er hann út sendi. Ef þér vitið þetta, þá eru þér sælir ef
þér gjörið þetta. Eigi segi eg af yður öllum. Eg veit hverja eg hefi út valið,
heldur það að uppfyllist ritningin: Sá sem að etur brauð meður mér, hann treður
mig undir fætur. Nú segi eg yður það áður en það sker svo að þér trúið þá það er
skeð að eg em hann. Sannlega, sannlega þá segi eg yður: Hver hann meðtekur þann
er eg sendi, sá meðtekur mig, en hver hann meðtekur mig, hann meðtekur þann sem
mig sendi. Þá Jesús hafði þetta sagt, hryggðist hann í sínum anda, vottaði og
sagði: Sannlega, sannlega segi eg yður það einn af yður mun forráða mig. Þá leit
hver lærisveinanna til annars uggandi við af hverjum hann segði. En þar var einn
af hans lærisveinum sem sat til borðsins í faðmi Jesú, hvern er Jesús elskaði
mjög. Honum benti Símon Petrus að hann spyrði hann hver sá væri er hann hefði
til talað. Af því að hann lá þá á brjósti Jesú sagði hann til hans: Herra, hver
er sá? Jesús svaraði: Sá er hann, að hverjum eg rétti vökvaðan brauðbita. Og þá
hann vökvaði brauðið, gaf hann það Júdasi Símonssyni Ískaríot, og eftir þann
bita fór andskotinn í hann. Þá sagði Jesús til hans: Hvað þú gjörir, þá gjör það
snart. En enginn af þeim sem til borðsins sátu, vissi til hvers hann talaði.
Sumir ætluðu það af því að Júdas hafði fépungana að Jesús mundi segja honum:
Kaup þú það er oss gjörist þörf til hátíðardagsins, eða að hann gæfi nokkuð
fátækum. Og þá hann hafði bitann tekið, gekk hann strax út, og þá var nótt. En
þá hann var út genginn, sagði Jesús: Nú er mannsins sonur auglýstur, og Guð er
auglýstur með honum. Fyrst Guð er auglýstur með honum, þá mun Guð auglýsa hann í
sjálfum sér, og snarlega mun hann auglýsa hann. Sonakorn mín, eg em enn litla
stund hjá yður. Þér leitið mín, og líka sem eg sagði við Gyðinga: Hvert eg fer,
þangað kunni þér eigi að koma, svo segi eg yður nú. Eitt nýtt boðorð þá gef eg
yður að þér elskið hver annan. Líka sem eg elskaði yður, svo skulu þér og
elskast innbyrðis, og af því kenna allir að þér eruð mínir lærisveinar ef þér
hafið kærleikann yðar í milli. Símon Petrus segir til hans: Herra, hvert fer þú?
Jesús svaraði honum: Þangað sem eg fer, máttu nú að sinni eigi fylgja mér, en
seinna meir þá muntu fylgja mér. Pétur segir til hans: Herra, því má eg nú ekki
fylgja þér? Eg vil setja mitt líf út fyrir þig. Jesús svaraði honum: Hvað mundir
þú setja þitt líf út fyrir mig? Sannlega, sannlega þá segi eg þér að haninn
gelur ei áður en þú hefir neitað mér þrisvar. Fjórtándi kapítuli Þá sagði hann
til sinna lærisveina: Hryggvist eigi í yðru hjarta. Trúi þér á Guð, þá trúið og
á mig. Í míns föðurs húsi eru margar verur, en ef eigi svo væri, þá segði eg að
eg færa að tilbúa yður staði. Og ef eg fer héðan að tilbúa yður stað, þá vil eg
þó aftur koma og taka yður til mín sjálfs svo þér séuð þar sem eg er. Og hvert
eg fer, það viti þér, og veginn viti þér. Tómas sagði til hans: Herra, vér vitum
eigi hvert þú fer, eða hverninn megu vér þá veginn vita? Jesús sagði til hans:
Eg em vegurinn, sannleikurinn og lífið. Enginn kemur til míns föðurs nema fyrir
mig. Því ef þér þekkið mig, þá þekki þér og minn föður, og nú héðan frá þá þekki
þér og svo sáu þér hann. Filippus sagði til hans: Herra, sýn oss föðurinn. Þá
nægir oss. Jesús sagði þá til hans: Svo lengi em eg í hjá yður, og þú þekkir mig
eigi, Filippe? Hver mig sér, sá sér og föðurinn. Og hverninn segir þú þá: Sýn
oss föðurinn? Trúir þú eigi að eg em með föðurnum og faðirinn með mér? Þau orð
er eg tala til yðar, þau tala eg eigi af sjálfum mér. Faðirinn, sá sem meður mér
byggir, hann sjálfur gjörir þau verk. Trúið mér að eg sé með föðurnum og
faðirinn meður mér. Ef eigi annars þá trúið mér þó fyrir verkanna sakir.
Sannlega, sannlega segi eg yður: Hver hann trúir á mig, sá mun gjöra þau verk
sem eg gjöri. Hann mun og gjöra þessum meiri því að eg fer til míns föðurs. Og
hvers þér biðjið föðurinn í mínu nafni, það vil eg gjöra svo að faðirinn dýrkist
í syninum. Og hvers þér biðjið í mínu nafni, það vil eg gjöra. Ef þér elskið
mig, þá haldið mín boðorð. Og eg mun biðja föðurinn að hann gefi yður annan
huggara, þann er blífur með yður eilíflega, þann sannleiksanda, hvern heimurinn
fær eigi meðtekið því hann sér hann eigi og þekkir hann eigi. En þér þekkið hann
því að hann blífur hjá yður og mun vera með yður. Eigi læt eg yður föðurlausa.
Eg kem til yðar. Innan skamms tíma þá mun heimurinn ei sjá mig meir. En þér
skuluð sjá mig því að eg lifi og þér munuð og lifa. Á þeim degi kenni þér að eg
em með föðurnum og faðirinn með mér og eg með yður. Hver hann hefir mín boðorð
og heldur þau, hann er sá sem mig elskar. En hver hann elskar mig, sá elskast af
mínum föður, og eg mun elska hann, eg mun og opinbera mig honum. Þá sagði Júdas
eigi Skariot til hans: Herra, hvað verður þess gjört að þú munt vilja opinbera
sjálfan þig fyrir oss, en eigi heiminum? Jesús svaraði og sagði til hans: Hver
hann elskar mig, sá varðveitir mín orð, og minn faðir mun elska hann. Og við
komum til hans og gjörum okkur í hjá honum vistarveru. En hver hann elskar eigi
mig, sá varðveitir eigi mín orð. Og það orð, er þér heyrið, er eigi mitt, heldur
föðursins, þess er mig sendi. Þetta sagði eg yður á meðan eg var hjá yður. En
huggarinn, hinn heilagi andi, þann er minn faðir mun senda yður í mínu nafni,
hann sjálfur mun læra yður alla hluti og áminna yður á allt það hvað eg sagða
yður. Minn frið læt eg hjá yður, minn frið gef eg yður. Eigi svo sem heimurinn
gefur, þá gef eg yður. Yðart hjarta hryggvist eigi né skelfist. Þér heyrðuð það
eg sagða yður: Eg fer og kem til yðar. Ef þér elskuðuð mig, þá gleddust þér við
það eg sagða: Eg fer til föðursins, því að faðirinn er mér meiri. Og nú sagði eg
yður það fyrr en það sker svo að þér trúið þá það er skeð. Hér eftir mun eg eigi
tala margt við yður því að höfðingi þessa heims kemur og með mig hefur hann
ekkert, heldur það að heimurinn kenni það eg elska föðurinn og það eg gjöri svo
sem faðirinn hefir mér boðið. Stöndum upp og göngum héðan. Fimmtándi kapítuli Eg
em sannur vínviður, og minn faðir er víngarðsvörðurinn. Hvern þann kvist á mér,
er eigi færir ávöxt, mun hann af kvista. Hvern þann, sem ávöxt færir, mun hann
hreinsa svo að hann færi meira ávöxt. Þér eruð nú hreinir fyrir sakir þess orðs
er eg talaði við yður. Blífið í mér og eg með yður. Líka sem vínkvisturinn fær
eigi fært ávöxt af sjálfum sér nema hann sé á vínviðartrénu, svo og eigi heldur
þér nema þér blífið á mér. Eg em vínviðartréið, en þér eruð vínviðarkvistirnir.
Hver hann blífur í mér og eg meður honum, sá færir mikinn ávöxt því að án mín
fái þér einskis orkað. Hver sá er eigi blífur í mér, hann er út kastaður sem
annar vínviðarkvistur og uppþornar. Og þeir saman lesa þá og kasta á eld og
brenna. Nú ef þér blífið í mér og mín orð blífa í yður, biðjið þá hvers þér
viljið, og það skal yður veitast. Því verður minn faðir dýrkaður að þér færið
mikinn ávöxt og verðið mínir lærisveinar. Svo sem elskaði mig minn faðir, líka
svo elska eg og yður. Blífið í minni ástsemd. Ef þér varðveitið mín boðorð, þá
blífi þér í minni ástsemd, líka svo sem eg varðveiti míns föðurs boðorð, og eg
blíf í hans ástsemd. Þetta tala eg því til yðar að minn fögnuður blífi hjá yður
og yðar fögnuður uppfylltist. Það er mitt boðorð að þér elskist yðar í milli svo
sem eg elskaði yður. Enginn hefir meiri ástsemd en sá er hann setur sitt líf út
fyrir sína vini. Þér eruð mínir vinir ef þér gjörið það eg býð yður. Og héðan af
kalla eg yður eigi þénara því að þjónninn veit eigi af hvað hans herra gjörir.
En yður segi eg vini því að allt hvað eg heyrða af mínum föður það kunngjörða eg
yður. Eigi útvöldu þér mig, heldur hefi eg útvalið yður. Og eg skikkaði yður til
að þér genguð og færðuð ávöxt svo að yðar ávöxtur blifi til þess að hvers þér
biðjið föðurinn í mínu nafni, þá gefi hann yður. Það býð eg yður að þér elskið
hver annan. Ef heimurinn hatar yður, þá vitið að hann hefir hatað mig fyrri en
yður. Ef þér væruð af þessum heimi, þá elskaði heimurinn það hans væri. Því
sennilega eruð þér eigi af heiminum, heldur útvalda eg yður úr heiminum, fyrir
það hatar yður heimurinn. Minnist á mín orð er eg sagða: Þjóninn er eigi meiri
sínum herra. Ef þeir hafa ofsókt mig, þá munu þeir og ofsækja yður. Hafa þeir
geymt mín orð, þá munu þeir og geyma yðar orð. En allt þetta munu þeir gjöra
yður fyrir míns nafns sakir því að þeir þekkja eigi hann, þann er mig sendi. Ef
eg væri eigi kominn og hefði eigi sagt þeim það, þá hefði þeir öngva synd. Nú
hafa þeir ekkert það þeir vernda sína synd með. Hver sem mig hatar, sá hatar og
minn föður. Ef eg hefða eigi gjört þau verk á meðal þeirra sem enginn hefir
annar gjört, þá hefðu þeir öngva synd. En nú hafa þeir séð og hata þó bæði mig
og minn föður, heldur það að sú málsgrein, sem skrifuð er í þeirra lögmáli,
uppfylltist: Fyrir ekkert höfðu þeir mig að hatri. En þá sá huggari kemur er eg
mun senda yður af mínum föður sem er sannleiksandi, hver af föðurnum fram
gengur, hann mun bera vitni af mér. Þér munuð og bera mér vitni því að þér hafið
frá upphafi hjá mér verið. Sextándi kapítuli En þetta tala eg til yðar svo að
þér blygðist eigi því þeir munu forboða yður. Og sá tími kemur að hver yður
líflætur, hann meinar sig gjöra þægt verk Guði. Og þetta gjöra þeir yður af því
að þeir þekkja hvorki föðurinn né mig. En þetta tala eg því til yðar að nær sú
stund kemur, þá skulu þér minnast þar á því að eg sagða yður það. En þetta sagða
eg yður eigi í upphafi því eg var hjá yður. Og nú fer eg til hans sem mig sendi,
og enginn yðar spyr mig að: Hvert fer þú? heldur að því eg talaði þetta til
yðar, þá uppfylltist yðart hjarta af hryggð. En eg segi yður þó sannleikinn að
það batar yður að eg fari héðan því að ef eg fer eigi héðan, þá kemur eigi
huggarinn til yðar. En ef eg fer héðan, þá mun eg senda hann til yðar. Og þá
hann kemur, straffar hann heiminn fyrir synd og fyrir réttlæti og fyrir dóm,-
fyrir syndina því þeir trúa eigi á mig, en fyrir réttlætið því að eg fer til
föðursins, og þaðan af sjái þér mig eigi, en fyrir dóminn því að þessa heims
höfðingi er dæmdur. Enn hefi eg margt að segja yður, en þér fáið eigi allt borið
að sinni. Nær að kemur sá sannleiksandi, þá mun hann kenna yður allan sannleik
því að eigi talar hann af sjálfum sér, heldur hvað hann heyrði, það talar hann,
og hvað ókomið er, það kunngjörir hann yður. Hann sami mun og auglýsa mig því að
af mínu mun hann það taka og kunngjöra yður. Allt hvað minn faðir hefur, það er
mitt. Fyrir því sagða eg að af mínu mun hann það taka og kunngjöra yður. Og
innan skamms þá munu þér eigi sjá mig, og enn aftur innan skamms þá munu þér sjá
mig því að eg fer til föðursins. Þá sögðu hans lærisveinar sín á milli: Hvað er
það að hann sagði oss: Innan skamms þá munu þér eigi sjá mig, og þá aftur innan
skamms munu þér sjá mig því að eg fer til föðursins? Þá sögðu þeir: Hvað er það:
Innan skamms? Vér vitum eigi hvað hann segir. Þá fornam Jesús að þeir vildu
spyrja hann að og sagði til þeirra: Þér spyrjið að því yðar í milli: Innan
skamms þá munu þér eigi sjá mig, og þá aftur innan skamms munu þér sjá mig.
Sannlega, sannlega segi eg yður: Þér munuð gráta og kveina, en heimurinn mun
fagna. Þér verðið og hryggvir, en yðar hryggð skal snúast í fögnuð. Konan, nær
hún skal fæða, þá hefir hún hryggð því að hennar stund er komin. En þá hún hefir
barnið fætt, minnist hún eigi þess harmkvælis fyrir fagnaðar sakir því maður var
í heiminn borinn. Þér hafið nú hryggð, en eg skal sjá yður aftur, og yðart
hjarta skal fagna, og yðvarn fögnuð skal enginn af yður taka. Á þeim degi munu
þér mig og einskis spyrja. Sannlega, sannlega segi eg yður: Hvers þér biðjið
föðurinn í mínu nafni, það mun hann gefa yður. Hingað til hafi þér einskis beðið
í mínu nafni. Biðjið, þá munu þér meðtaka svo að yðar fögnuður fullkomnist.
Þetta hefi eg talað í orðskviðum til yðar. Sá tími kemur að eg tala eigi lengur
orðskviði til yðar, heldur kunngjöri eg yður berlega af mínum föður. Á þeim degi
munu þér og biðja í mínu nafni. Og eigi segi eg yður að eg muni biðja föðurinn
fyrir yður því að sjálfur faðirinn elskar yður af því þér elskið mig og trúið
það eg sé af Guði út genginn. Eg em af föðurnum út genginn og kominn í þennan
heim. Eg fyrirlæt og aftur þennan heim og fer til föðursins. Hans lærisveinar
segja þá til hans: Sé, nú talar þú berlega og mælir öngva orðskviðu. Nú vitum
vær að þú veist alla luti, og þú þarft eigi að nokkur spyrji þig. Fyrir það
trúum vér að þú sért af Guði út genginn. Jesús svaraði þeim: Nú trúi þér. Sjáið,
sú stund kemur og er nú þegar komin að þér sundrist hver til sinna og látið mig
einan saman. En eg er þó eigi einn saman því að faðirinn er með mér. Þetta tala
eg því til yðar að þér hefðuð frið í mér því í heiminum hafi þér hörmung. En
verið þó hughraustir því að eg yfirvann heiminn. Seytjándi kapítuli En þetta
talaði Jesús og hóf upp sín augu til himins og sagði: Faðir, stundin er komin að
þú auglýsir son þinn svo að þinn sonur auglýsi og þig svo sem þú gaft honum yfir
vald alls holds að hann gefi þeim öllum er þú gaft honum eilíft líf. En það er
eilíft líf að þeir játi þig einan og sannan Guð vera og þann þú út sendir, Jesúm
Krists. Eg auglýsti þig á jörðu og fullkomnaði það verk er þú fékkst mér að
gjöra. Og nú auglýs þú mig faðir hjá sjálfum þér meður þeirri dýrð er eg hafða
hjá þér áður en heimurinn var. Eg hefi opinberað nafn þitt fyrir mönnum þeim er
þú gaft mér af heiminum. Þeir voru þínir, og þú gaft mér þá, og þeir geymdu þín
orð. Nú vita þeir að allt, hvað þú gaft mér, sé af þér því að þau orð er þú gaft
mér, þá gaf eg þeim. Og þeir hafa þau meðtekið og sennilega viðurkennt það eg em
af þér út genginn og trúa því að þú sendir mig. Eg bið fyrir þeim. Eigi bið eg
fyrir heiminum, heldur fyrir þeim, hverja þú gaft mér því að þeir eru þínir, og
hvað mitt er, það er þitt, og hvað þitt er, það er mitt, og í þeim er eg
auglýstur. Og eigi em eg nú meir í heiminum, en þeir eru í heiminum, og eg kem
til þín. Heilagur faðir, geym þá í þínu nafni, hverja þú gaft mér, að þeir sé
eitt svo sem við. Á meðan eg var hjá þeim í heiminum, þá geymdi eg þá í þínu
nafni, hverja þú gaft mér, þá varðveitti eg, og enginn af þeim er glataður nema
sá einn glatanar sonur svo að ritningin uppfylltist. En eg kem nú til þín, og
þetta tala eg í heiminum svo að þeir hafi minn fullan fögnuð meður sjálfum sér.
Eg gaf þeim mín orð, og heimurinn hatar þá því að þeir eru eigi af heiminum,
líka sem það að eg er eigi af heiminum. Eg bið eigi að þú takir þá af heiminum,
heldur að þú geymir þá frá illu. Þeir eru eigi af heiminum svo sem að eg er eigi
af heiminum. Helga þú þá í þínum sannleik. Þín orð eru sannleikur. Líka sem þú
sendir mig í heiminn, svo sendi eg þá í heiminn, og fyrir þá helga eg sjálfan
mig svo að þeir sé og helgaðir í sannleiknum. Eg bið eigi einasta fyrir þeim,
heldur og jafnvel fyrir þeim sem trúa munu á mig fyrir þeirra orð svo að þeir sé
allir eitt, svo sem þú, faðir, ert meður mér og eg meður þér að þeir séu og eitt
með okkur svo að heimurinn trúi það þú sendir mig. Og þá dýrð sem þú gaft mér,
þá gaf eg þeim að þeir séu og eitt svo sem að vér erum eitt, eg með þeim og þú
með mér, svo að þeir sé fullkomnir í eitt og það að heimurinn kenni að þú sendir
mig og það þú elskaðir þá svo sem þú elskaðir mig. Faðir, hverja er þú gaft mér
vil eg að hvar sem eg er, þá sé þeir meður mér svo þeir sjái mína dýrð, þá þú
gaft mér því að þú elskaðir mig fyrr en heimurinn var skapaður. Réttvísi faðir,
heimurinn kennir þig eigi, en eg kenni þig, og þessir kenna það þú sendir mig.
Og þitt nafn gjörða eg þeim kunnigt, og eg vil gjöra þeim það kunnigt svo að sú
ástsemd, með hverri þú elskaðir mig, sé í þeim og eg meður þeim. Átjándi
kapítuli Þá Jesús hafði nú þetta talað, gekk hann út með sína lærisveina yfir um
lækinn Kedron þangað sem einn grasgarður var. Og Jesús gekk þar inn með sína
lærisveina. En Júdas, sá er hann sveik, vissi og þennan stað því að oft kom
Jesús þangað með sína lærisveina. Þá Júdas hafði nú til sín tekið flokk manna og
einninn af biskupanna og faríseis þénurum, kom hann þangað meður lyktum
logbröndum og hervopnum. Nú því að Jesús vissi allt hvað yfir hann átti að koma,
þá gekk hann fram og sagði til þeirra: Að hverjum spyrji þér? Þeir svöruðu
honum: Að Jesú af Nasaret. Þá sagði Jesús til þeirra: Eg em hann. En Júdas, sá
er hann seldi, stóð þar hjá þeim. Og þá er Jesús sagði það til þeirra: Eg em
hann, hörfuðu þeir á bak aftur og duttu til jarðar. Hann spurði þá enn aftur að:
Að hverjum spyrji þér? En þeir sögðu: Að Jesú hinum naðverska. Jesús svaraði: Eg
sagða yður það eg er hann. Og ef þér spyrjið að mér, þá leyfið þessum burt að
ganga, svo að uppfylltist það orð er hann sagði: Öngum glataði eg af þeim sem þú
gaft mér. Símon Petrus hafði hjá sér eitt sverð, dró það út og sló til eins
biskupsþénara og hjó af hans hægra eyra. En þénarinn hét Malkus að nafni. Þá
sagði Jesús til Péturs: Stiktu þínu sverði í slíðrir. Skal eg eigi drekka þann
kalek sem mér gaf minn faðir? En flokkurinn og hershöfðinginn og Gyðingaþénarar
höndluðu Jesúm, bundu hann og leiddu fyrst burt til Annas er var mágur Kaífas,
sá er þá var þess árs biskup. En Kaífas var sá er Gyðingum gaf það ráð að betur
færi það einn maður dæi fyrir lýðinn. Símon Petrus fylgdi Jesú eftir. Og enn
annar lærisveinn var kunnigur biskupinum og gekk inn með Jesú í biskupsins
herbergi, en Pétur stóð fyrir dyrum úti. Þá gekk út hinn annar lærisveinn sem
biskupinum var kunnigur og talaði við hana er dyrnar geymdi og leiddi Petrum
inn. Þá sagði ambáttin, sú dyrnar geymdi, til Péturs: Ert þú eigi einn af þess
manns lærisveinum? Hann sagði: Eigi er eg. En þénarar og undirmenn stóðu við
eldsglæður og vermdu sig því að kuldi var. Pétur stóð þar hjá þeim og vermdi
sig. Biskupinn spurði Jesúm þá að um hans lærisveina og um hans kenning. Jesús
svaraði honum: Eg hefi opinberlega talað fyrir heiminum. Eg kenndi og jafnan í
samkunduhúsum og í musterinu þar sem allir Gyðingar komu saman, og á laun hefi
eg ekkert talað. Því spyr þú mig þar að? Spyr þú þá þar að sem heyrt hafa hvað
eg hefi talað fyrir þeim. Sjá, þeir vita hvað eg hefi sagt. En sem hann sagði
þetta, þá gaf einn þeirra þénaranna sem nær stóð Jesú pústur og sagði: Skalt þú
svo svara biskupinum? Jesús svaraði: Ef eg talaði illa, þá vitna þú það vont
vera, en ef eg talaði satt, því slær þú mig þá? Og Annas sendi hann þá bundinn
til Kaífam biskups. Og er Símon Petrus stóð þar og vermdi sig, þá töluðu þeir
til hans: Ert þú eigi einn af hans lærisveinum? Hann neitaði og sagði: Eigi er
eg. Þá sagði honum einn af biskupsins þénurum, frændi hins sem Pétur hjó eyrað
af: Sá eg þig eigi í grasgarðinum hjá honum? Þá neitaði Pétur því enn einu
sinni, og þá strax gól haninn. Þá leiddu þeir Jesúm frá Kaífas og í þinghúsið,
en það var snemma morguns. Og þeir gengu eigi sjálfir inn í þinghúsið að þeir
saurguðust ekki, heldur svo þeir mætti neyta páskanna. Pílatus gekk þá út til
þeirra og sagði: Hverja ákæru færi þér í gegn þessum manni? Þeir svöruðu og
sögðu til hans: Ef þessi væri eigi illræðismaður, þá hefðu vér eigi selt þér
hann. Þá sagði Pílatus til þeirra: Taki þér hann þá og dæmið eftir yðrum lögum.
Gyðingar sögðu þá til hans: Eigi hæfir oss að lífláta nokkurn svo að það orð
uppfylltist er hann sagði, teiknandi til með hverjum dauða hann ætti að deyja.
Pílatus gekk þá inn aftur í þinghúsið, kallaði á Jesúm og sagði til hans: Ert þú
Gyðingakonungur? Jesús svaraði: Talar þú það af sjálfum þér eða hafa aðrir sagt
þér frá mér? Þá svaraði Pílatus: Er eg nokkuð Gyðingur? Þín þjóð og biskuparnir
seldu þig mér. Hvað gjörðir þú? Jesús svaraði: Mitt ríki er eigi af þessum
heimi. Ef að mitt ríki væri af þessum heimi, þá mundi mínir þénarar stríða í mót
svo að eg seldist eigi Gyðingum. En nú er mitt ríki eigi héðan. Þá sagði Pílatus
til hans: Þá ert þú þó konungur? Jesús svaraði: Þú segir það. Eg em og konungur.
Til þess em eg fæddur og til þess em eg í heiminn kominn að eg beri vitni
sannleiknum. Og allir sem eru af sannleiknum, þeir heyra mína rödd. Pílatus
sagði til hans: Hvað er sannleikur? Og þá hann hafði þetta sagt, gekk hann út
aftur til Gyðinga og sagði til þeirra: Eg finn öngva sök með honum. En það er
yðar siðvenja að eg gefi yður einn lausan á páskum. Vilji þér að eg gefi yður nú
lausan sjálfan Gyðingakonunginn? Þá kölluðu allir aftur í móti, segjandi: Eigi
þennan, heldur Barrabam. En Barrabas var spillvirki. Nítjándi kapítuli Pílatus
tók þá Jesúm og lét strýkja. Stríðsmenn fléttuðu kórónu af þyrnum og settu á
hans höfuð, færðu hann og í purpuraklæði og sögðu: Heill sértu, konungur
Gyðinga, og gáfu honum pústra. Þá gekk Pílatus út aftur og sagði til þeirra:
Sjáið, eg leiði hann nú út til yðar svo að þér vitið það eg finn öngva sök með
honum. Þá gekk Jesús út, berandi þyrnikórónu og eitt purpuraklæði. Og hann sagði
til þeirra: Sjáið manninn. Þá er biskuparnir og þénararnir sáu hann, kölluðu
þeir, svo segjandi: Krossfestið, krossfestið. Pílatus sagði til þeirra: Taki þér
hann og krossfestið því að eg finn öngva sök með honum. Þá svöruðu honum
Gyðingar: Vér höfum lög, og eftir vorum lögum skal hann deyja því að hann gjörði
sig að Guðs syni. Þá Pílatus heyrði þessi orð, óttaðist hann enn meir og gekk
inn aftur í þinghúsið og sagði til Jesú: Hvaðan ert þú? En Jesús gaf honum eigi
svar. Þá sagði Pílatus til hans: Talar þú eigi við mig? Veist þú eigi að eg hefi
vald til að láta krossfesta þig og eg hefi vald til að gefa þig lausan? Jesús
svaraði: Eigi hefðir þú nokkuð vald yfir mér nema þér væri það gefið hér ofan
að. Fyrir því hefir sá meiri synd er mig selda þér. Og eftir það leitaði Pílatus
við að láta hann lausan. En Gyðingar hrópuðu og sögðu: Ef þú lætur þennan
lausan, þá ert þú ekki keisarans vinur. Því að hver sem sig gjörir konung, hann
mælir í móti keisaranum. Þá Pílatus heyrði þessi orð, leiddi hann Jesúm út og
setti sig á dómstól í þeim stað sem kallaðist Hávi flötur, en á ebresku Gabbata.
En það var á aðfangadegi páska, nærri séttu stund. Þá segir hann og til Gyðinga:
Sjáið konung yðvarn. En þeir kölluðu: Taki burt. Krossfestu hann. Pílatus sagði
til þeirra: Skal eg krossfesta konung yðvarn? Þá svöruðu biskuparnir: Öngvan
höfu vær konung nema keisarann. Þá seldi hann þeim hann að hann krossfestist. Þá
tóku þeir Jesúm og leiddu hann þaðan. Hann sjálfur bar sinn kross og gekk út í
þann stað sem kallaðist Höfuðskeljarstaður, en á ebresku Golgata, hvar þeir
krossfestu hann og tvo aðra með honum, sinn til hvorrar handar, en Jesúm í
miðið. Pílatus skrifaði eina yfirskrift og setti hana upp yfir krossinum. En svo
var skrifað: Jesús af Naðaret, Gyðingakonungur. Þessa yfirskrift lásu margir af
Gyðingum því að sá staður var nærri borginni er Jesús var krossfestur á, en það
var skrifað á ebresku, girsku og latínu. Þá sögðu biskupar Gyðinga við Pílatum:
Skrifa þú eigi konung Gyðinga, heldur það hann hefði sagt: Eg em konungur
Gyðinga. Pílatus svaraði: Hvað eg skrifaði, það hefi eg skrifað. Þá stríðsmenn
höfðu krossfest Jesúm, tóku þeir hans klæðnað og gjörðu á fjögra hluta skipti,
sérhverjum stríðsmanni sinn hlut, og þar með kyrtilinn. En kyrtillinn var eigi
saumaður, heldur frá ofanverðu allur ofinn. Þá töluðu þeir sín á milli: Skeru
vær hann eigi, hlutumst heldur um eð hvers hann skal vera, svo að ritningin
uppfylltist er segir: Þeir skiptu sér klæðum mínum, og á mitt fat þá lögðu þeir
hlutkesti. Og þetta gjörðu nú stríðsmennirnir. En þar stóðu við krossinn hjá
Jesú móðir hans og móðirsystir hans, María, húsfrú Kleófas, og María Magdalena.
Þá Jesús sá nú sína móður og þann lærisvein nær standanda er hann elskaði, segir
hann til sinnar móður: Kona, sjá þú, þar er þinn sonur. Eftir það segir hann til
lærisveinsins: Sé, það er þín móðir. Og upp frá þeirri stundu tók lærisveinninn
hana að sér. Eftir það þá Jesús vissi að allt var nú fullkomnað og að ritningin
uppfylltist, þá segir hann: Þyrstir mig. Þar var sett eitt ker fullt af ediki.
En þeir tóku og fylltu einn njarðarvött með edik og lögðu í ýsóp, settu síðan
fyrir munn honum. En þá Jesús hafði edikið til sín tekið, sagði hann: Fullkomnað
er. Og að hneigðu höfði, þá lét hann sinn anda. En af því að tilfangadagur
Gyðinga var og að líkamarnir væri eigi á krossunum um þvottdaginn, því að það
var hinn mikli dagur þvottdagshelginnar, þá báðu þeir Pílatum að þeirra bein
brytust og í burt tækjust. Þá komu stríðsmenn og brutu sundur bein hins fyrra og
svo þess annars sem með honum var krossfestur. En þá þeir komu til Jesú, sáu
hann nú dauðan, þá brutu þeir eigi hans bein, heldur lagði einn af stríðsmönnum
í hans síðu með spjóti, og strax þá rann út blóð og vatn. Og sá er það hefir
séð, ber þar vitni um, og hans vitnisburður er réttur, og hann sami veit það að
hann segir satt svo að þér tryðuð. Því að þetta var og gjört svo að ritningin
uppfylltist: Eigi skulu þér brjóta nokkuð hans bein. Og enn aftur segir önnur
ritning: Þeir munu sjá þann í hvern þeir stungu. En eftir þetta bað Jósef af
Arímaþea hver eð var lærisveinn Jesú, þó heimuglegur fyrir ótta sakir við
Gyðinga Pílatum um að hann mætti taka burt líkama Jesú. Það leyfði og Pílatus.
Þar kom og Nikódemus, sá er fyrri kom um nótt til Jesú, færandi samblandaða
myrru við alóe, nær hundrað punda. Þá tóku þeir líkama Jesú og sveipuðu í líni
með ilmandi smyrslum svo sem siður er til Gyðinga að greftra. En þar í þeim
stað, sem hann var krossfestur, var grasgarður, og í grasgarðinum var ný
steinþró, í hverja að enginn hafði enn verið lagður. Þangað lögðu þeir Jesúm
fyrir sakir aðfangadags Gyðinga því að sú gröf var svo nær. xx. kapítuli Á einum
þvottdeginum þá kemur María Magdalena snemma, þá að enn var myrkur, til
grafarinnar, og sér að steinninn er burt tekinn af gröfinni. Þá hleypur hún og
kemur til Símonar Petrus og til hins annars lærisveins, þann er Jesús elskaði,
og segir til þeirra: Þeir hafa tekið burt herrann úr gröfinni, og vér vitum eigi
hvar þeir hafa lagt hann. Þá gekk Pétur út og hinn annar lærisveinn og komu til
grafarinnar. En þau tvö hlupu jafnt því hinn annar lærisveinn hljóp vakrara fram
en Pétur og kom fyrst til grafarinnar. Og er hann laut niður, þá sá hann
línlökin lögð þar, en þá gekk hann eigi inn. Þá kemur Símon Petrus eftir honum,
stígur í gröfina og sér að línlökin eru lögð þar og þann sveitadúk, er var um
hans höfuð, eigi lagðan með línlökunum, heldur sérdeilis saman undinn í einum
öðrum stað. Þá sté og hinn annar lærisveinn inn, sá er fyrri kom til
grafarinnar, sá það og trúði því, því að þeir kunnu þá eigi enn ritningina það
honum byrjaði upp að rísa af dauða. Og þá gengu lærisveinarnir aftur til sjálfra
sinna. En María stóð við gröfina úti og grét. Og er hún grét, þá laut hún niður
í gröfina og sá tvo engla hvítklædda sitjandi þar, einn til höfða, en annan til
fóta, sem þeir höfðu lagt líkama Jesú. Og þeir sögðu til hennar: Kona, hvað
grætur þú? Hún sagði þeim: Þeir hafa tekið burt herrann minn, og eg veit eigi
hvar þeir hafa lagt hann. Þá hún hafði þetta sagt, snerist hún við og leit Jesúm
standa þar og veit þó eigi að það er Jesús. Þá sagði Jesús til hennar: Kona,
hvað grætur þú? Að hverjum spyr þú? En hún ætlaði garðvörðinn vera og sagði til
hans: Herra, ef þú bart hann burt, þá seg þú mér hvar þú hefir lagt hann svo eg
taki hann í burt þaðan. Jesús sagði til hennar: María. Hún snerist við og sagði
til hans: Rabboní. Það kallast meistari. Jesús sagði til hennar: Snert þú mig
eigi því að eg er eigi enn uppstiginn til míns föðurs. Far heldur til bræðra
minna og seg Antiokkia þeim að eg stígi upp til míns föðurs og til yðars föðurs,
til míns Guðs og til yðvars Guðs. María Magdalena kom og kunngjörði
lærisveinunum: Eg hefi séð herrann, og þetta sagði hann mér. En að kveldi þess
hins sama þvottdags, þar er lærisveinarnir voru saman komnir að luktum dyrum
fyrir hræðslu sakir við Gyðinga, kom Jesús þar og stóð í miðið og sagði til
þeirra: Friður sé með yður. Og þá hann sagði þetta, sýndi hann þeim hendurnar og
sína síðu. Þá glöddust lærisveinarnir við þeir sáu herrann. Þá sagði Jesús enn
aftur til þeirra: Friður sé með yður. Líka sem faðirinn sendi mig, svo sendi eg
og yður. Og er hann sagði þetta, blés hann á þá og sagði til þeirra: Meðtakið
þér heilagan anda. Hverjum helst þér fyrirgefið syndirnar, þá eru þær
fyrirgefnar. Og hverjum helst þér þær aftur haldið, þá eru þær aftur haldnar. En
Tómas, einn af tólf, sá er kallaðist tortryggur, var eigi meður þeim þá Jesús
kom. Þá sögðu aðrir lærisveinarnir til hans: Vér höfum séð herrann. En hann
sagði til þeirra: Nema eg sjái naglaförin í hans höndum og eg láti minn fingur í
naglaförin og eg leggi mína hönd í hans síðu, þá trúi eg eigi. Og átta dögum
eftir það þá voru hans lærisveinar þar aftur enn inni og Tómas meður þeim. Þá
kom Jesús að luktum dyrum, stóð í miðið og sagði: Friður sé með yður. Eftir á þá
segir hann til Tómam: Réttu þinn fingur hingað og skoða mínar hendur, lyft upp
þinni hendi og legg í mína síðu og vert eigi vantrúaður, heldur trúaður. Tómas
svaraði og sagði til hans: Drottinn minn og Guð minn. Jesús sagði til hans: Því
að þú sátt mig Tóma, þá trúir þú. Sælir eru þeir er eigi sjá og trúa þó. Mörg
önnur teikn þá gjörði Jesús í augliti sinna lærisveina, hver eigi eru skrifuð í
þessari bók. En þetta er því skrifað að þér trúið það Jesús sé Kristur, Guðs
sonur, svo að þér trúaðir hefðuð eilíft líf í hans nafni. xxi. kapítuli Eftir
það opinberaði sig Jesús við staðinn Tíberiadis. En hann opinberaði sig svo að
þar voru til samans Símon Petrus og Tómas, sá er kallaðist tortryggur, og
Natanael, sá er var af Kana úr Galíleahéraði, og synir Sebedei og enn aðrir
tveir af lærisveinunum. Símon Petrus segir til þeirra: Eg vil fara að fiska.
Þeir sögðu honum: Vér viljum og koma með þér. Þeir gengu út og stigu strax á
skip. Og á þeirri nótt fengu þeir ekkert, en að morgni komnum, þá stóð Jesús í
sjávarfjörunni. Lærisveinarnir vissu eigi að það var Jesús. Þá sagði Jesús til
þeirra: Börn, hafi þér ekki til matar? Þeir svöruðu honum: Ekki. En hann sagði
til þeirra: Kastið út netinu til hægri handar við skipið, og þá munu þér nokkuð
finna. Þá köstuðu þeir út og gátu eigi dregið fyrir fjölda sakir fiskanna. Þá
sagði sá lærisveinn til Petrus sem Jesús elskaði: Herrann er það. En þá Símon
Petrus heyrði það að herrann væri það, vafði hann um sig möttlinum, því að hann
var nakinn, og varpaði sér út á sjáinn. En aðrir lærisveinarnir komu á skipi því
að þeir voru eigi langt frá landi, svo nær sem tvö hundruð álna, og drógu netið
með fiskunum. Og þá þeir stigu á land, sáu þeir eldsglæður og fisk yfir lagðan
og brauð. Jesús segir til þeirra: Færið hingað af þeim fiskunum þér fenguð nú.
Símon Petrus sté upp og dró netið að landi fullt af stórum fiskum, hundrað þrjá
og fimmtigir. Og þótt þeir væri svo margir, þá rifnaði þó eigi netið. Jesús
segir til þeirra: Komi þér og snæðið. En enginn lærisveinanna þorði að spyrja
hann að: Hver ert þú? því að þeir vissu að það var herrann. Þá kom Jesús og tók
brauðið, gaf þeim það og líka einninn fiskinn. Og þetta er nú hið þriðja sinn er
Jesús opinberaði sig sínum lærisveinum eftir það hann var upprisinn af dauða. Þá
þeir höfðu nú snætt, segir Jesús til Símonar Péturs: Símon Jónasson, elskar þú
mig meir en þessir? Hann sagði honum: Já, herra, þú veist að eg elska þig. Hann
sagði þá til hans: Fæð þú lömb mín. Enn segir hann aftur í öðru sinni til hans:
Símon Jónasson, elskar þú mig? Hann segir honum: Já, herra, þú veist að eg elska
þig. Hann segir þá til hans: Fæð þú sauði mína. Hann segir enn aftur í þriðja
sinni til hans: Símon Jónasson, elskar þú mig? Þá hryggðist Pétur við því hann
sagði þrisvar: Elskar þú mig? og sagði til hans: Herra, þú kennir alla hluti. Þú
veist að eg elska þig. Jesús segir til hans: Al þú þá sauði mína. Sannlega,
sannlega segi eg þér: Þá þú vart yngri, gyrtir þú sjálfur þig og gekkst þangað
þú vildir, en þá þú eldist, munt þú þínar hendur út breiða, og annar mun þá
gyrða þig og þangað leiða sem þú vilt eigi. En þetta sagði hann, teiknandi með
hverjum dauða að hann skyldi Guð dýrka. Og þá hann hafði þetta sagt, segir hann
til hans: Fylg þú mér eftir. Pétur sneri sér við og leit þann lærisvein eftir
fylgjanda sem að Jesús elskaði, sá er og um kveldmáltíðina hafði á hans brjósti
legið og sagt: Herra, hver er sá er þig forræður? Þá Pétur leit nú þennan, segir
hann til Jesú: Herra, hvað skal þessi? Jesús segir til hans: Ef eg vil að hann
blífi til þess að eg kem, hvað kemur það við þig? Fylg þú mér eftir. Þá gekk sú
orðræða á meðal bræðranna: Þessi lærisveinn deyr eigi. Og Jesús sagði eigi til
hans: Hann deyr eigi, heldur: En eg vil að hann blífi til þess að eg kem, hvað
kemur það við þig? Þessi er sá lærisveinn er um þetta ber vitni og þetta
skrifaði. Og vér vitum að hans vitnisburður er sannur. Þar eru og margir aðrir
hlutir sem Jesús gjörði, hverjir ef þeir skyldu allir skrifast hver eftir öðrum
þá held eg að heimurinn mundi eigi yfir grípa þær bækur sem skrifast mættu. Hér
endast S. Jóhannis guðsspjöll. SOLILOQVIA ANIMAE. Það er kristins manns sálar
eintal við sjálfa sig, um pínu og dauða lausnara vors Jesú Kristí, að menn hana
sér til hjartans huggunar í öllum mótgangi og ánauðum í minni hafi. 1. kapítuli
Stutt undirvísan hvörnin kristins manns hjarta skal búa sig undir að hugsa
réttilega um pínuna herrans Jesú Kristí. Jesaja 53. kap. Sannlega bar hann vorn
sjúkdóm og hlóð á sig vorri angist. En vér héldum hann að vera þann sem af Guði
sleginn, plágaður og píndur væri. En hann er sökum vorra misgjörða særður og
sökum vorra synda lemstraður. Hegningin lá á hönum svo vér hefðum friðinn, og
með hans benjum erum vér heilbrigðir orðnir. Sálarinnar eintal við sjálfa sig út
af þessum spámannsins orðum Jesú Kristi, drottinn minn og guð minn, eg aum og
syndug manneskja veit að á efsta degi viltu opinberliga heimsins aftur vitja, og
ógnarlegur eldur mun undan þér ganga og hræðilegur stormur með þér koma. Þá
muntu kalla á himin og jörð svo þú þá dæmir allan lýð. Sjá þú, drottinn minn, þá
hljóta allar mínar syndir og illgjörðir fyrir svo mörgum þúsundum manna að
opinberast og allir mínir glæpir fyrir heilögum englaskara að auglýsast. Ei
aðeins hvað eg með verkönum heldur og svo einnin hvað eg með orðönum og hugsönum
syndgað hefi. Þess vegna, drottinn minn, er mitt hjarta mjög sorgbitið í mínu
lífi, mín bein skelfast og mín sála er næsta hrygg. Mín ásjána drýpur niður af
stórri hryggð og er ellileg orðin. Því að eg veit að eg er af syndugu sæði
getinn og í syndinni tók mín móðir við mér. Eg meðkenni mínar misgjörðir og mín
synd er jafnan fyrir augum mér. Mitt höfuð er krankt, mitt hjarta er þreytt og
mætt. Já, frá iljum upp til hvirfils er ekki heilt á mínum líkama heldur
syndarinnar sár og lemstur. Allt er það blóðrisa og kaunum hlaðið. Eg skammast
mín að lifa en hræðist að deyja. Ó, mín sála, þú ávaxtarlausa eik, hvar eru
þínir ávextir? Þú visnaða og gagnlausa tré, þú ert verðug að þú skulir upp
höggvast og í eilífan eld kastast. Hvörju viltu andsvara á þeim degi þegar þú
átt reikningskap að gjöra af öllum þínum lífdögum, já, einnin fyrir hvört hið
minnsta augnablik? Þú ert sá hinn vondi þjón sem um tíu þúsund pund ert
skyldugur og í móti tíu Guðs boðorðum syndgað hefur svo hræðilega. Þú ert sá
ótrúi ráðsmann sem síns herra góssi hefur eytt. Þenk þú og hugsa um hversu
margar góðar gáfur drottinn hefur gefið þér. En hvörsu illa hefur þú farið með
og vanbrúkað þær? Bölvanin er yfir þér, því þú hefur ekki haldið hvað í lögmáli
drottins skrifað er. Sjá þar, dagur drottins er fyrir hendi. Svo sem ein snara
mun hann koma yfir þig og yfir alla þá sem á jarðríki byggja. Eg vilda
óþrjótanda vatn væra í mínu höfði og að mín augu tárabrunnur væri, svo að eg dag
og nótt mætti sýta og gráta mínar syndir. Grát og sýt þú, mín sála. Lát þín tár
fljóta og renna dag og nótt svo sem einn árstraum og gef ei upp, og þinn
augasteinn láti ekki af, því sá allra hæsti er grimmur uppá þínar misgjörðir. Eg
aum, vesöl manneskja, hvað hef eg gjört? Hvað illa hef eg með mig farið? Aví!
Aví! Ó, þú grimmd hins allra hæsta, fall þú ekki yfir mig. Ó, þú grimmd þess
alls megtugasta, hvör kann við þér að standast? Ó, hvílík sorg! Ó, hvílík
skelfing! Hvört skal eg hafa mig á þeim degi nær drottinn allsvaldandi vill
dóminn halda? Hvört skal eg þá mínum augum renna? Sjá, yfir mér er dómarinn
hvörjum öll fylgsn míns hjarta opinber eru. Undir mér er helvíti sem sitt gin og
kverkar uppsperrir til að gleypa mig. Til hægri handar sé eg skara þeirra
heilögu hjá hvörjum enginn saurugur vera má. Til vinstri handar sé eg djöfulinn
og flokk þeirra fordæmdu sem í eilífan eld ganga skulu. Lít eg til jarðarinnar
þá er hún í einu báli og enginn kann þar að vera. Skoði eg sjálfan mig þá finn
eg ekki annað en vonda samvisku og nagandi orm. Hvað skal eg segja? Hvað skal eg
til gjöra? Mín hjartagleði hefur enda tekið og minn hlátur er að harmi orðinn.
Kórónan er fallin af mínu höfði. Guð náði að eg hef svo illa syndgað. Hvört á eg
nú þess að flýja svo að eg ei fyrirfarist? Til þín, minn góði Jesú, alleina.
Þitt hefur dýra blóðið bætt mitt brot og mig við þinn föður sætt. Þess vegna haf
nú huggun, sála mín, þínar syndir eru þér fyrirgefnar. Því svo hefur Guð elskað
heiminn að hann gaf út sinn eingetinn son að allir þeir sem á hann trúa
fyrirfarist eigi heldur hafi það eilífa líf. Minn Herra Jesú Kristi, eg trúi að
sönnu á þig, en hjálpa þú minni veikri trú á fætur. Já, drottinn, eg trúi af
hjartans grunni og eg veit vissulega að þú ert kominn í þessa veröld mér til
hjálpræðis og mig auman syndara hólpinn að gjöra. Minn góði Guð, eg er sannlega
einn af þeim stærstu syndörum. Ó, hó! Lát mig þína miskunn öðlast og lát mig
jafnan í mínu hjarta það fagnaðartraust og þá kröftuga huggun heyra að allar
mínar syndir sé með þínu blóði og þínum dauða sannlega bættar og bítalaðar. Hvör
vill nú klaga mína sál? Hér er Guð sem mig réttlátan gjörir. Hvör vill mig
fordæma? Hér er Kristur sem fyrir mig er dáinn og það meira er, upp aftur
risinn. Hann sem nú er til föðursins hægri handar og biður fyrir mér. Ó, þú
heilagi líknsami faðir, hvörsu harla mjög hefur þú mig elskað? Ó, þú heilagi
líknsami skapari, hvörsu föðurlega hefur þú minnst mín? Ó, þú ómælanlega gæska,
ó, þú ósegjanlega góðgirnd, ó, þú ómælilega elska, þinn son, já, þinn einka son,
hefur þú í dauðann gefið svo að þú þinn þræl fengir endurleystan. Guð er maður
orðinn svo að eg aum, fortöpuð manneskja af djöfulsins valdi frjáls yrði. Já,
faðir, þinn sæti son lét sér það ei nægja að hann sig svo lítillækkaði og vort
hold í jómfrúr lífi á sig tæki, heldur þar að auki lét hann sig sem annan
spillvirkja á krossinn upp setja, hefur hellt þar út sínu dýra blóði og deyði
svo fyrir mínar syndir. Sá náðugi herra er kominn. Hann er kominn með stórri
gæsku og miskunn. Hann er kominn að gjöra það hólpið sem tapað var. Hann hefur
leitað að mér aumri tortýndri sauðarskepnu. Já, hann hefur mín leitað og fundið
mig og á sínum herðum til sauðahússins hefur hann mig borið, sá góði herra og
minn trúfasti og dyggðaríkasti hirðir, Jesús Kristus. Ó, hvílík elska, ó, hvílík
gæska er það? Hvör hefur nökkurn tíma heyrt slíkt eða reynt? Hvör er sá hann
fagni ekki yfir slíkri náð og miskunn? Hvör er sá drottinn minn að ekki dáist að
þinni elsku sem þú hefur til mannanna? Þinn kæri sonur er það rétta flekklausa
lamb sem heimsins syndir hefur burt tekið og vorn dauða með sínum dauða að öngvu
gjört, og með sinni upprisu það eilífa lífið útvegað. Hvörnin kunnum vér þér,
drottinn, svo mikla velgjörninga að endurgjalda? Hvaða lof eður þakkargjörð
kunnum vér þér þar fyrir maklega að færa? Þó vér hefðum visku englanna og þeirra
kraft allan þá gætum vér ekki umbunað þér svo stóra náð og gæsku. Og þó hvör
liður og limur á vorum líkama kynni að tala þá gætum vér það ekki nóglega
þakkað. Því þín elska og kærleiki til vor yfirgengur alla visku og kunnáttu.
Þess vegna vil eg taka mig upp, ó, drottinn minn Jesú, og til þinna allra
helgustu sára ganga. Eg vil flytja mig úr borginni og búa í bjargskorum. Eg vil
gjöra sem dúfan og hreiðra mig í jarðarinnar fylgsnum, í hellirum og
bjargskorum, það er, í þínum blessuðum undum. Minn herra Jesú Kristi, þar vil eg
mig nú innleggja. Þar vil eg staðar nema og blífa. Þar vil eg mitt arfiði fyrir
mig taka. Þar vil eg hugleiða þinn heilaga kross, kvöl og píslir þínar. Já, þinn
heilaga kross og þína pínu vil eg jafnan í mínu hjarta og á mínu holdi og í
mínum munni bera. Í mínu hjarta vil eg hann bera, því eg vil daglega og
óaflátanlega þar um hugsa og láta mér það til hjartans ganga svo eg með svo Páli
segja megi: Eg veit ekkert annað en Jesúm Kristum þann krossfesta. Á mínum
líkama vil eg þína pínu og kross þinn líka bera, því eg vil allan kross og
mótgang út af kærleika til þín, minn herra Jesú Kristi, gjarnan bera og líða svo
eg segja megi: Gjöri mér enginn hér eftir meiri ónæði, því að eg ber benjar míns
herra, Jesú Kristí, á mínum líkama: Já, að eg mætti verðugur vera að segja: Eg
er með Kristo krossfestur. Í mínum munni vil eg líka bera þína pínu og dauða,
því að eg vil öllum stundum um þínar heilögu undir án afláts ræða, minn herra
Jesú, og þér öllum stundum þar fyrir þakkir gjöra. Á þennan hátt skal þín
heilaga pína, drottinn Jesú, ávallt vera bæði í hjartanu og á holdinu og í
munninum. Eg vil hana fyrir augum hafa daglega og mér í öllu mínu framferði þar
eftir hegða svo eg ekkert lesi, ekkert tali, ekkert þenki, ekkert skrifi utan
alleina um Jesúm Kristum, þann krossfesta, og að eg ávallt megi skunda og flýja
til þinna blóðugra unda sem fyrir mér opnar og upplátnar standa. Í þessa
bjargskoru vil eg inn ganga, minn herra Jesú, og mig fela í þínum undum fyrir
grimmdar reiði Guðs allsherjar, og fyrir hans hræðilega tignar veldi. Svo eg af
þessum steinskorum og blóðugum undum þínum megi sjúga hunangið af hellunni og
viðsmjörið af hörðum grjótsteini og megi svo fá að smakka hvað góður og
náðarfullur þú ert, Guð minn, og mitt hjálpræði. Hugleið nú, sál mín, hvar af
kanntu þíns drottins kærleika ljóslegar að merkja en af hans sárum? Hvörnin
kunni hann stærri elsku til þín að hafa en að láta sitt líf fyrir þig? Því vil
eg alleina á hann trúa og treysta: Hér er nægðin náðarinnar. Hér er mergð
sætleikans. Hér eru allar dygðir og mannkostir fólgnir. Og nú sökum þess, minn
herra Jesú, eg kann né orka einskis án þín í þessum mínum veikleika þá drag mig
nú eftir þér svo eg kunni að fara eftir sætleiksilm þinna heilnæmu smyrsla. Það
er, til þeirrar huggunar sem fólgin er í þinni heilögu pínu, að eg um hana hugsi
nótt og dag, eigi með köldu, lötu eða gálausu hjarta, heldur með einni lifandi
trú og brennandi ástarelsku til þín. Og þá eg nú með mér hugleiði hvörnin þú
varst bundinn, laminn, spottaður, fordæmdur, þá gef mér að mitt hjarta hvílist í
þínum sárum og þar sína ró og hvíld hafi hjá þeim nöglum sem þínar blessuðu
hendur og fætur í gegnum stungu, hjá þeirri þyrnikórónu sem á þitt heilaga höfuð
sett var, hjá því spjótinu sem þér í gegnum sál og hjarta er gengið. Uppá það,
drottinn minn, að mitt hjarta sé jafnan neglt á þinn heilaga kross og eg mér af
öngvu hrósi nema af þínum heilaga krossi, hvar með mitt hjarta mýkt og sigrað
verði svo að það öldungis snúi sér til þín, minn herra Jesú Kristi, annað ekkert
álíti, annars ekki leiti en alleina þín, ó, Jesú, þú sem minna vegna varst
foraktaður, hæddur og krossfestur. Hvörn sem nú langar eftir eilífu lífi og
farsæld, og hvör sem nú nafnið Jesú elskar, hvör sem girnist í öllum dyggðum
ríkur að vera, vísdóm og hyggindi að öðlast, item í lukku og mótgangi stöðugur
að vera, sá sína götu vill með frið og spekt ganga, hann komi nú með mér,
umhugsi og rótfesti krossinn herrans Kristí, smakki þennan sæta bikar hans
heilögu pínu. Því að pínan Jesú Kristí er það besta skjól í öllum freistingum og
sú einka lækning í móti öllum syndum. Allur mannlegur vísdómur verður að öngvu,
allt holdlegt réttlæti og heilagleiki er fallvalltur, öll mannleg forþénan er
einskis verð, en blóðið Jesú Kristí, Guðs sonar, gjörir oss hreina af vorum
syndum. Því að hér á jörðunni er ekkert heilnæmara, ekkert dýrmætara til að
græða sár minnar samvisku, til að hugga hjarta mitt í öllum krossi og mótgangi,
svo sem þetta þegar eg vel og alvarlega hugsa um þín sár, minn ljúfi lausnari.
Þetta er vor hrósan, þú kristinn maður, sem er nafnið þíns lausnara IESV
CHRISTI, sem er yfir öllum öðrum nöfnum. Hvör í þessu nafni blessaður er á
jarðríki hann er æfinlega blessaður í himinríki. Líttu upp, þú kristinn maður,
og sjá til sáranna Jesú, svo mun þitt skelft og sundurknosað hjarta fá huggun.
Skoða þú sárin Kristí, það mun lækna sár og syndugar ákomur þíns hjarta. Haf þér
fyrir augum eftirdæmi drottins Jesú, þá muntu hughraustur vera í allra handa
mótgangi. Fylg þú hans fótsporum eftir, þá fer þú ekki villt. Kom hingað, tefðu
ekki við, ó, mín sál, því hér er fró fyrir þá aumu, hér er friður fyrir þá
veslu, hér er huggun fyrir þá skelfdu og endurnæring fyrir þau sundurknosuðu
hjörtu. Hér er hjálp þeim veiku og huggun fyrir þá harmþrungnu. Lát heim ærast,
holdið spinka, eg mun samt ei falla. Því eg stend á einum öruggum hellusteini
sem fastlega er grundvallaður. Lát djöfulinn ólmast, lát öll helvítis port ýfa
sér, eg mun samt stöðugur blífa því að í þínum sárum, minn herra Jesú, vil eg
fela mig. Þetta er sú rétta leið til að þekkja Guð. Þetta er vegurinn til
himinsins. Þetta er leiðin til þeirrar æskilegu útfarar, til þess eilífa
lífsins. Hvör þessum vegi hafnar eða hann forsmár, þess hærra sem hann annars
upp stígur þess djúpara hrapar hann niður. Í þessu er vor hrósan. Hér er vor
von, vor hjartans gleði sem er í þeirri heilögu pínu vors herra Jesú Kristí. Og
nú, minn herra Jesú, vil eg með þinni hjálp og fyrir heilags anda náð uppbyrja
þessa iðju sem mína sál eftir langar og vil traktera og hugleiða og mér
hjartgróna gjöra þína heilaga pínu. Eg vil mér það allt fyrir hendur taka og í
gegnum skoða og halda samtal þar um við mitt eigið hjarta og mína sálu. Drottinn
minn, lát þú mér það vel vegna og lát þessa mína iðju vera þínu heilaga nafni
til lofs og dýrðar og mínu hjarta til æfinlegrar huggunar og heilsubótar. II.
kapítuli Um persónuna sem pínd var fyrir oss og um þá óguðlegu ráðagjörð
faríseanna og um svikarann Júdas. Matth. 28. Mark. 14. Lúk. 22. Jóh. 11. En þá
nálgaðist sú sætra brauða hátíð sem nefndist páskar. Og Jesús sagði til sinna
lærisveina: Þér vitið að eftir tvo daga koma páskar og mannsins sonur mun
forráðinn verða svo hann krossfestist. Þá tóku sig saman kennimannahöfðingjar og
þeir skriftlærðu og öldungar lýðsins í höllu biskupsins sem hét Kaífas og báru
sín ráð saman hvörnin þeir mættu Jesúm með kænsku grípa og aflífa, því þeir
óttuðust fólkið, og sögðu: Ekki um hátíðina svo ei verði upphlaup með fólkinu.
Og þá Jesús var í Betanía, í húsi Símonis þess líkþrá, gekk að hönum ein kvinna.
Sú hafði einn buðk með ófölsuð dýrmæt nardussmyrsl og hún braut buðkinn og
hellti smyrslunum yfir höfuð Jesú þar hann sat til borðs. Þá hans lærisveinar
það sáu líkaði þeim það miður og sögðu: Hvað skal slík spilling? Þessi smyrsl
hefðu mátt seljast fyrir mikið og gefast fátækum. Og þeir mögluðu um þetta. Þá
Jesús fornam það sagði hann til þeirra: Látið hana í friði, því ámæli þér henni?
Gott verk hefur hún gjört á mér. Fátæka hafi þér jafnan hjá yður og megið þeim
gott gjöra þá þér viljið, en mig hafi þér ei ávallt. Hún gjörði það hún kunni,
því með þessum smyrslum hefur hún smurt minn líkama til greftrunar minnar.
Sannlega segi eg yður, hvar sem þetta guðspjall er í heiminum predikað þá mun
segjast í hennar minning það sem hún nú gjört hefur. En þá var andskotinn farinn
í Júdas Ískaríot, sem var einn af þeim tólf. Og hann gekk til
kennimannahöfðingja og talaði við þá, og við höfuðsmenn fólksins, og sagði: Hvað
vilji þér gefa mér svo að eg selji hann í yðar hendur? Þá þeir það heyrðu urðu
þeir glaðir við. Og þeir buðu hönum þrjátíu silfurpeninga. Og hann tókst það á
hendur. Og upp frá því leitaði hann lags að svíkja Jesúm svo að ei yrði meira
upphlaup af. I. Eintalið sálarinnar út af þessum guðspjallanna orðum. Merk hér
fyrst, sála mín, hvaða persónu hér sé gengin í dauða og pínu þinna vegna, því
frá heimsins upphafi hefur ei slíkt nökkurn tíma skeð. Oft hefur Guð sína engla
sent eitt erindi eður annað með stórum dásemdum að reka. En þetta erindi um vora
endurlausn er svo frábærlega stórt að hvörki englar né aðrar nökkrar skepnur
gátu því af stað komið, heldur sá eilífi Guðs son, Jesús Kristus, þinn guð og
drottinn, hann hefur þetta útrétt sjálfur, hvör sig kallar þess vegna hér
mannsins son, því hann er vorra vegna náttúrlegur maður orðinn. Já, herra Jesú,
þú ert sá sanni Guðs himneska föðurs einka sonur, eilífur og náttúrlegur, sú
önnur persónan þeirrar verðugu og heilögu þrenningar, samlíkur í makt og dýrð
Guði föður og heilögum anda. Þú ert það orð sem var í upphafi, frumburður allra
skepna, dýrðargeisli þíns föðurs og hans réttasta mynd. Þú leist á eymd og
útlegð þinnar skepnu þá þegar vér vorum þínir óvinir. Já, þegar dauðinn enn nú
ríkti yfir öllu holdi og allt Adams sæði var eilífrar fordæmingar verðugt, þá
leitstu niður af þínu hásæti í þennan eymdardal. Þú sást á eymd og neyð þíns
fólks og lést þér hana til hjarta ganga. Þú hafðir nökkuð í sinni við oss, sem
var hugsun friðar og eilífrar endurlausnar. Og þó þú búir í því skæra ljósi sem
enginn kann að komast til, og ráð öllu með þínu kröftuga orði, þá komstu samt
hingað niður, lítillækkaðir þig sjálfan, tókst á þig þræls mynd, gjörðist maður
og ert að hegðan fundinn svo sem maður, syndinni frátekinni. Ei tókstu á þig
englanna náttúru, heldur Adams sæði. Þú varst sá mesti og þú gjörðist sá
minnsti. Þú varst sá ríkasti og þú gjörðist sá fátækasti. Þú varst sá fríðasti
og gjörðist sá ósélegasti. Þú varst konungur dýrðarinnar og þú gjörðist sá
lítilmótlegasti þræll. Þú varst sá allra hæsti og þú gjörðist sá lægsti. Já, þú
varst sá allra helgasti og saklausasti, í hvörs munni enginn flærð er fundin og
ei vissi af nökkri synd, og hefur þó mínum synda saur á þig hlaðið og látið þig
sem annan illvirkja og illræðismann upp hengja. Og þó þinn guðdómur hvörki liði
pínu né dauða þá gjörðist þú samt þínum föður hlýðinn allt til krossins dauða,
og ert dáinn eftir holdinu sökum vorra synda og oss til réttlætis upp risinn, og
hefur endurlausnina afrekað með sjálfs þíns forskuldan svo vér fyrir trúna
hefðum lífið í þínu nafni. Sjá þar nú, sála mín, hvað háleit persóna hefur fyrir
þig pínst, sem er æðri öllum englum, öllum mönnum, öllum skepnum, sá hann er að
sönnu skapari allra hluta. Þessi persónan gjörir pínuna meiri en himin og jörð,
og kröftugri en allar heimsins syndir. Þar fyrir skaltu ekki örvilnast, sála
mín. Hvörnin kunna þínar syndir svo stórar að vera að þinn lausnari, Jesús, hafi
ekki kvittað þær, hvör sitt fólk hefur með sínu eigin blóði aftur leyst? Já,
minn herra Jesú, skyldi mínar syndir og allrar veraldarinnar metast við þína
náðarríku pínu og dauða, þá kæmi það ekki nær saman en austrið og vestrið eða
himinn og jörð. Vertu nú því glöð, mín sála, að þú hefur svo almáttugan
endurlausnara. Amen. II. Kristur sagði fyrir sína pínu og gekk viljugur í
dauðann. Sjáðu og hér, mín sál, hvörsu viljugur drottinn er til að pínast. Því
þó hann vissi fyrir allt hvað fram við hann átti að koma, samt kemur hann
sjálfur til Jerúsalem og gengur sem þegjandi lamb til slátrunarstaðarins. Þér
vitið segir hann að eftir tvo daga þá eru páskar og mannsins son mun ofurseldur
verða svo hann sé krossfestur. Sjá þar, mín sál, mannsins sonur gengur þangað
svo sem skrifað stendur að hann skyldi sitt líf láta mörgum til lausnar. Herra
Jesú, það var svo ásett og þess vegna varstu í heiminn kominn að gefa þinn
líkama til syndafórnar og þína elskulega sál í óvina hendur. Þú vissir vel að
þeir mundi leiða þig sem lamb til slátrunarbekksins. Þó samt ertu hlýðinn og
segir: Sjá, eg kem?? bókinni er skrifað um mig, þinn vilja fullgjöri eg gjarnan,
minn Guð. Lofaður sértu, drottinn, minn lausnari, að þú gafst þig svo viljuglega
í dauðann fyrir mig. Eg prísa þig, þú kóngur Ísraels, þú trúi þjón drottins, að
þú gjörir svo víslega og hefur því svo vel af stað komið. Eg þakka þér, þú það
allra helgasta lausnargjald, þú sem ert offur friðarins, að þú með þínum
sætleiksilm hefur stillt þinn föður. Minn lausnari Jesú, upp vek þú mitt hjarta
til sannarligs þakklætis. Lát þitt lof jafnan í mínum munni vera. Gef að eg
hrósi þinni gæsku og þína stóru elsku prísi af hjarta. Unn mér að allir mínir
lífdagar sé jafnlegt þakklætisoffur fyrir mikilleik þinnar miskunnar sem þú mér
óverðugum þræl veitt og sýnt hefur. Amen. III. Trúuð Guðs börn mega mótgangs
vænta þess heims og læra krossinn með Kristó að bera viljuglega. Lær og hér
nökkuð, mín sál, og sjá til þú gangir í fótspor þíns herra. Því svo sem herrann
Kristur sína pínu vissi fyrir og sagði það sínum postulum, en gaf sig samt
viljuglega þar til, svo og, mín sál, fyrst þú veist það að Guðs börn hljóta í
gegnum kross og mótgang, og að lyktum í gegnum dauðann, inn í Guðs ríki að
ganga, þá lát þig ei furða nær þér drottinn sinn kross á herðar leggur, því það
er enginn nýr tilburður. Þenk hvað drottinn hefur þér fyrir sagt. Bænin Hjálp,
drottinn Jesú, að eg mig jafnan við krossi og mótgangi búi. Því svo er það ásett
og svo þóknast þér að vér tökum vorn kross uppá oss og fylgjum þér eftir. Gef að
eg þar um hugsi og þar um tali og daglega til reiðu sé, ekki alleinasta heimsins
mótkast að líða heldur ef það er þinn vilji einnin þinna vegna mitt líf að láta.
Amen. Um þá óguðlegu ráðagjörð faríseanna á móti drottni. Hvað hafast
farísearnir að þess á milli og þeir skriftlærðu? Þeir hafa tekið sig saman minn
Guð í móti þínum syni Jesú hvörn þú hefur smurt, og segja: Vér viljum sitja um
þann réttláta því hann gjörir oss oft illt í geði og setur sig upp í móti oss og
kennir oss um að vér syndgum í móti lögmálinu og kallar vort líferni
syndsamlegt. Hann lætur á sér heyra að hann þekki Guð og hrósar því að hann sé
Guðs sonur og ávítar hvað vort hjarta yfir býr. Vér megum hann ei fyrir augum
líða, því hans framferði er ei sem annarra manna. Hann heldur vora siði
ósæmilega og forðast þá sem andstyggð og læst um það tala hvað gott þeir
réttlátu eigi fyrir höndum um síðir, og hrósar því að Guð sé hans faðir. Því
látum sjá til hvört hann satt segir og reynum hvaða enda þetta vill hafa. Sé
hann sannur Guðs son þá mun Guð hönum hjálpa úr höndum hans óvina. Vér viljum
hann með kvöl og háðung heim sækja svo að vér sjáum hvað góður hann er. Vér
skulum hann til smánarlegs dauða fordæma, þá má þekkja hann af hans orðum. Herra
Jesú Kristi, þín arfleifð er þér orðin sem leon í skógi og grenjar í móti þér.
Þeir byrstast óaflátanlega og þeirra æði hefur ei enda. Og þó þeirra ásetningur
væri að láta þetta ekki ske um páskahátíðina, svo að ei yrði upphlaup með
fólkinu, þá var það þó áður fyrr ásett í ráði heilagrar þrenningar að þeirra
ranglæti við þig skyldi á þeirri fjölmennu hátíð fram koma, og varð með því móti
þín smán þess stærri, pínan þess háðungarmeiri fyrir þeirra augum og þinn dauði
þess kunnugri og opinberari öllu fólki sem af fjærlægum stöðum urðu til þeirrar
stórhátíðar að ferðast. Já, minn herra Jesú, þú útvaldir þér einnin þenna
dauðatíma fyrir þá miklu páskahátíð, svo þú þar með auðsýnir að þú værir alleina
það rétta páskalamb sem fyrir vorar syndir átti á krossinum að slátrast. Bænin
Heyr, almáttugi Guð himneski faðir, sem svo dásamlega hefur látið uppfyllast
hvað heilög ritning um þíns sonar pínu hefur kunngjört. Kenn þú mér að þekkja
þitt guðdómlega ráð sem þú hefur þér ásett, að þú viljir þína útvalda, það er,
alla rétttrúaða og líka dásamlega leiða í gegnum þennan eymdardal. Eg veit að
sönnu, minn Guð, þú hefur kallað mig og til skikkað að eg skyldi líkur verða
þínum syni í því að ganga undir hans kross og með hönum að líða. Já, eg veit þú
skammtar mér allan minn mótgang, vegur mér hann út með þinni gullvigt, og það
augnablik hefur þú til sett nær hann skal til taka hvað stór eða þungur hann
skal verða og hvörsu lengi hann skuli vara. Send þú mér þolinmæði, gef mér
hlýðugt hjarta og stöðugt sinni að eg gefi mig ávallt viljuglega undir þitt
dásamlega guðdómsráð og vilja, og að eg sé þar viss uppá að svo sem dauði og
pína þíns kæra sonar, míns lausnara, hefur veröldunni það eilífa líf afrekað svo
muni og mér og öllum sem þitt nafn elska allir hlutir að góðu verða. Amen. Um
konuna sem smyrslönum hellti yfir höfuð drottins. Gef og gætur að, mín sál,
þeirri konu sem míns frelsara höfuð smurði, hvör kona að var María, systir
Lasari og Martæ í Betanía. Hún útvaldi jafnan það góða hlutskipti og hefur oft
til fóta Jesú setið, heyrt hans kenningar og séð hans dásemd þá hann reisti af
dauða hennar bróður Lasarum. Og því gat hennar trú sér ekki leynt, hvörja hún í
ljósi lét. Fyrst með þakklætinu, að hún hressan gjörði herrann Kristum með ilm
þessara dýrmætu smyrsla, hann sem þá var af ferðum og sífeldum predikönum
mæddur, lúinn og þreyttur, hvört smyrslavatn að vert hefur verið nær 37 dala.
Þar næst auglýsti hún sína trú í játningunni, að hún hræddist ekki höfðingja
kennilýðsins og þeirra hatur í móti Jesú og ei forðaðist þá að þessu, heldur
ávísar með þessari sinni smurningu að Jesús af Nasaret sé sonur Guðs lifanda,
kóngur dýrðarinnar og sá rétti hæsti kennimaður sem vorra synda vegna mundi
deyija og vors réttlætis vegna upprísa. Ó, herra Jesú, hvað vel þér þóknaðist
slíkt þakklæti og soddan játning þar þú vitnar og segir að gott verk hafi hún
gjört á þér. Minn drottinn, aldrei kunni hún betur að koma sínum smyrslum. Og
hvörnin gastu og betur glatt hennar sál? Láttu, drottinn, mína sál einnin játa
og viðurkenna allt hvað þú hefur gjört við mig svo að eg þjóni þínu nafni með
þökk og lofgjörð svo þér líki. Því fyrst María var svo þakklát fyrir sinn bróður
Lazarum, hvörn þú af þeim stundlega dauða upp vakið hafðir, hvað framar ætti eg
að þakka þér, minn lausnari, hvörn þú hefur af þeim eilífa dauða frelsað og
gefið og skenkt það eilífa líf og réttlæti. Bænin. Hjálpa þú mér, drottinn Jesú,
að eg þér þjóni með fögnuði og komi fyrir þitt augliti með glöðu hjarta. Gef þú
eg þig prísi með hjarta og munni og lofgjörð færi þínu nafni með orðum og
gjörðum. Lát mig alla mína von á þig setja og þig af öllu hjarta elska. Styrk þú
mig með þínum heilaga anda að eg játi og viðurkenni þitt heilaga nafn allt í
dauðann og þín dýrðlegu verk prísi alla mína lífdaga. Lát mig stöðugan standa
svo að hvörki líf né dauði slíti mig frá þér, svo þú ávallt sért minn
hjálparskjöldur í móti öllum mínum óvinum og að eg megi kristilega deyja og í
þér eilíflega lifa. Amen. Um svikarann Júdam og þá 30 silfur peninga. Ó, þú
Júda, þú leiði forræðari, er þetta sú þökk sem þinn lávarður á að þér fyrir sína
óteljanlega velgjörninga? Sjá þú, mín sála, þinn frelsari gjörist hér Jósep
hvörn hans eigin bræður seldu, hér er hann seldur og forráðinn vorra synda
vegna. Ó, herra Guð, dýrt kostaði það að kvitta vorar syndir, að það mætti ei
minna kosta en þinn einkason. Sjá hér kaupskap, drottinn Jesús, sem er meiri en
himinn og jörð og fullt gjald er fyrir allar heimsins syndir, hann er seldur
fyrir 15 dala virði. Ó, hó, skal mér þykja þeir hafa metið þig dýran. En svo var
það ásett að sá einskis þótti verður fyrir veraldarinnar áliti skyldi svo
dýrmætur í Guðs augliti vera að hans dauði skyldi vera fullur bítalingur fyrir
alls mannkynsins syndir. Bænin. Hjálpa mér, drottinn, að eg kynni þolinmóður að
vera þá heimurinn metur mig lítils og mig forsmáir. Lát mig ei alleina ganga
eftir þeirri virðingu sem mennirnir áleggja, heldur einnin til þín hugsa, hvað
lítils þeir hafi þig virtan, að eg ei sé fundinn með þeim sem heldur vilja
mannanna metorð hafa en hjá þér, eður í þínu augliti. Því að mannanna metorð og
virðingar eru einskis verðar en sá er til æru settur sem þú gefur virðing. Og þó
þeir kunni að ofsækja mig til dauðans þá gef þú mér stöðugleik, því dauði þinna
heilagra er dýrmætur fyrir þínum augum. Um ágirni forræðarans Já, hér einnin til
dæmis, mín sál, af forræðara drottins að búkur þeirra óguðlegu fyllist aldrei.
Því svo gjöra jafnan þeir ágjörnu að einn svíkur lífið af öðrum. Þar fyrir
skaltu hneigja þitt hjarta til boðorða drottins en ei til ágirni. Því þeir sem
auðinn stunda falla í freistingarsnörur og marga skaðsama fýsni og dárlega hvör
mönnum steypir í glötun og fordæming, því að ágirni er rót til alls ills, sem
Júdam fleiri aðra hefur sigrað svo þeir eru frá trúnni fallnir. Margur er
svinnur og aðsjáll og rakar saman með því móti en hugsar svo síðan með sér: Nú
vil eg halda mig kræsilega og hafa góða daga af mínu. En hann veit ekki að hans
dauðastund er svo nær að hann hlýtur réttur og sléttur frá að ganga. Þar fyrir
skaltu drottni treysta, mín sála, og muntu á öngvu brest hafa. En um tímalausan
óþokka eru misjafnar ræður og er rétt gjört, því hvað skal auðurinn einum körgum
hundi. Bænin. Gef þú mér, drottinn Jesú, að sú illa ágirnd sé mér af hjarta leið
og mitt hjarta þyngist ei með sorg og áhyggju fyrir minni lífsnæring. Sömuleiðis
unn þú mér að eg jafnan keppist eftir réttlætinu, guðrækninni, kærleikanum,
þolinmæðinni og lítillætinu, og lát þitt heilaga orð vera mér kærara en
þúsundfaldar nægtir gulls og silfurs, eigna og auðæfa. Amen. III. kapítuli. Um
Gyðinganna páskalamb og hvað það hafði að þýða. Matth.26, Mark.19, Lúk.22. Á
fyrsta degi þeirra sætu brauðanna, þegar páskalambinu átti að slátra, gengu
lærisvienar Jesú til hans og sögðu: Hvar viltu að vér tilreiðum þér páskalambið?
Og hann sendi Petrum og Johannem og sagði: Gangið í borgina, og sjá, þá þið
komið inn mun einn maður mæta ykkur berandi eina vatnsskjólu. Farið eftir hönum
þangað sem hann inn gengur og segið húsherranum: Meistarinn lætur þér svo segja:
Mín stund er nálæg, hvar er það herbergi í hvörju eg megi með mínum lærisveinum
páskalambsins neyta? Og hann mun sýna ykkur einn prýddan sal. Þar skulu þér til
reiða það. Og þeir fóru af stað og fundu svo allt sem hann hafði þeim sagt og
bjuggu þar til páskalambið. En þá kvöld var komið kom Jesús og settist til borðs
með sínum tólf postulum og sagði til þeirra: Mig hefur af hjarta eftir langað
með yður þetta páskalamb að eta áður en eg pínist. Því að eg segi yður að héðan
af mun eg ekki af því neyta, þangað til það fullkomnast í Guðs ríki. Og hann tók
kaleikinn, þakkaði og sagði: Meðtakið hann og skiptið hönum á milli yðar, því að
eg segi yður, héðan í frá mun eg ekki drekka af vínviðarávexti þar til Guðs ríki
kemur. Eintalið. Merk hér og gæt að, mín sál, hvörnin að herrann Kristur etur
það Gyðinganna páskalamb með postulönum. Og skaltu hugleiða áður hvörnin Móses
Guðs þjónustumaður hefur fyrir því skilið og það innsett. Fyrst tilsetur Móses
hvaða lamb þar skyldi til takast og segir svo: Á tíunda degi þess fyrsta mánaðar
taki hvör húsfaðir sér lamb, eitt lamb hvör til síns heimilis. Á tíunda degi
þess fyrsta mánaðar taki hvör húsfaðir sér lamb, eitt lamb hvör til síns
heimilis. En sé það nökkuð hús sem of fátt fólk er til að upp eta lambið í einu
þá taki hann sinn nágranna eður svo marga að þeir geti lambinu lokið. En þér
skuluð eitt flekklaust og vankalaust lamb þar til taka, eitt lamb ársgamalt. Af
sauðum eða kiðönum skulu þér velja það og geyma það til þess fjórtánda dags sama
mánaðar. Í annan máta skipaði Móses nær, og hvörnin, þeir skyldu sama lamb
slátra og hvörnin þeir skyldu það matgjöra og eta. Hvör einn hópur í Ísrael skal
slátra þessu lambi móti kvöldi og taka þess blóð og rýða því á dyrustafina og á
efsta dyratréð hússins þar þeir inni eru að neyta lambsins. Kjötið skulu þeir þá
nótt steikja og eta það við ósýrðu brauði og beisku salti. Eigi skulu þeir það
hrátt eta og ekki soðið í vatni, heldur á eldi bakað með höfði og fótum, einnin
innyflum, og leifa ekkert til morguns. En verði nökkuð eftir til morguns það
skulu þeir í eldi brenna. Í þriðja máta bauð Móses hvaða atferð, búnað, hugsanir
þeir hafa skyldu meðan þeir æti páskalambið. En á þennan hátt skulu þér eta.
Gyrða skulu þér lendar yðar, hafa skó á fótum og stafi í höndum, og skulu þér
það eta svo sem þeir eð fljótlega vilja ferðast, því það eru páskar það er
umferðardagur drottins. Því eg vil á þeirri sömu nóttu fara um Egyptaland og
alla frumburði drepa, bæði manna og fénaðar, og vil auðsýna mitt straff á goðum
þeirra í Egyptalandi. Eg er drottinn, og blóðið á yðar dyrustöfum skal vera
merki á yður, svo að þá eg sé það að eg sneiði þar hjá og plágan komi ei á yður
sem yður fordjarfi þá eg slæ Egyptaland. Merking og útþýðing páskalambsins. Sjá
nú, mín sál, að eftir Gyðingaplagsið hefur þinn lausnari páskalambið etið með
sínum lærisveinum. Ó, hvað ágætir og heilagir menn hafa þar til samans verið.
Þar stendur hirðirinn á milli sinna sauða. Þar stendur það þolinmóða lamb Guðs á
milli annarra lamba. Þar er faðirinn hjá sínum börnum hvör Guð hafði hönum
gefið. Minn herra Jesú, þar eru þín börn sem viðsmjörs viðarkvistir við þitt
borð. Aví, minn lausnari, hvað feginn eg vildi mín sál hefði þar verið, þér og
þínum lærisveinum mátt þjóna, og þó eg hefði ei verið nema molanna sem önnur
hundtík upp að tína. Já, mér hefði það fullt dugað hefði eg þitt heilaga andlit
fengið að sjá og þína heilögu ræðu að heyra. En því ertu hrygg, mín sál, og því
er þér svo óþolt? Sjá, vér höfum og eitt páskalamb sem er Kristur drottinn fyrir
oss offraður. Hér af skulu þeir hungruðu eta og seðjast svo að þeir í
hallæristíðinni öngvan brest hafi. Minn góði herra Jesú, svo sem þig af hjarta
langaði eftir að neyta páskalambsins með þínum lærisveinum svo langar mína sál
eftir þér, mínu heilnæma páskalambi, og eftir þinni huggun. Bænin. Gef það,
herra Jesú, að mín sál neyti og með réttri trú þinnar náðar móti svo að eg
saddur verði af ríkuglegum gæðum þíns húss. Drykkja þú mig með þinni vellysting
svo sem með vatnsstraumi, því hjá þér er sá lifandi lífsins brunnur. Amen.
Páskalambið, sem var eitt hrútlamb, merkir Jesúm Kristum sem er vort rétta
páskalamb. Herra Jesú Kristi, þú ert það lamb Guðs, það sanna páskalambið, einn
kallmaður. Þú ert sá maður eftir hjarta þíns föðurs sem allan hans vilja hefur
fullgjört. Þú ert sá maður og drottinn eftir hvörju vorir fyrstu foreldrar
vonuðu. Þú ert sá maður er nefnist Zemach, því undir þér hefur vaxið og þú upp
byggir musteri drottins. Bænin. Minn herra Jesú, sem ert sá rétti maður og
meistari til að hjálpa, hjálp og einnin mér og gef að mitt hjarta því það er
musteri drottins vaxi líka undir þér og aukist í réttri trú og kærleika og þínu
nafni til lofs og dýrðar upp byggt verði. Amen. Kristur vort páskalamb er
lýtalaus og flekklaus. Þú ert, minn herra Jesú, flekklaus, lýtalaus, því þú
hefur öngvum órétt gjört og enginn flærð er í þinn munn komin. Hvör kann þér um
nökkra synd að kenna? Og þó þú vissir ekki af nökkri synd þá hefur þó Guð, þinn
faðir, gjört þig að synd vorra vegna. Soddan páskalamb. Já, soddan erkibiskup og
eðla kennimann hlutu vær að hafa, sem heilagur, saklaus og flekklaus væri, hærri
en himnarnir, og hvör ei þyrfti fyrir sínar eigin syndir að offra, heldur
sjálfan sig sem það rétta páskalamb fyrir vorar syndir í fórn færði. Bænin.
Herra Jesú Kristi, þú heilaga lamb Guðs, gjör mig heilagan og hreinan af öllum
mínum syndum. Amen. Páskalambið var af sauðahjörðunni valið. So varstu, drottinn
Jesú, af mannkyninu öllu hér til útvalinn, því þú tókst á þig þræls mynd og
gjörðist sem annar maður og ert í allri mannlegri hegðan fundinn sem maður að
frátekinni syndinni. Ei hefur þú englanna heldur Abrahams sæði þér samtengt og
uppá þig tekið. Og svo sem þau börn sem þinn faðir þér gaf hold og blóð hafa
eins hefur þú og einnin. Minn herra Jesú, þú hið sanna páskalamb, sem svo
virtist að líkjast oss aumum mönnum í holdinu, gef mér að verða þér líkur í því
eilífa lífi. Amen. Páskalambið var tekið út af 4 dögum áður en því var slátrað,
Kristur og einnin. Þú varst og einnin, minn herra Jesú, svo sem út af tekinn og
vandlega varðveittur svo þú yrðir vort páskalamb. Því að þú varst ekki aðeins af
Guði, þínum föður, skikkaður til að vera það rétta páskalamb og varst frá
skilinn öllum öðrum syndugum, heldur skömmu fyrir þinn dauða þá tóku
kennimannahöfðingjarnir ráð með Júdas hvörnin þeir kynni að taka þig af dögum.
Bænin. Hjálpa nú mér, drottinn, að eg einnin haldi mér frá syndum þessarar
veraldar. Halltu mínum fótum á þinni götu og greið fætur mínar á veg friðarins.
Páskalambinu var slátrað Kristus var og svo líflátinn. Þú varst líka líflátinn,
minn herra Jesú, þú sanna og saklausa lamb Guðs. Það var svo fyrirhugað að
Kristur skyldi upprættur verða. Og svo vildir þú þitt líf til syndaoffurs gefa
og þig sem annað lamb til slátrunar láta leiða. Þú varst meðal þeirra framliðnu
yfirgefinn, líka sem þeir eð í gröfönum liggja. Ó, þú lamb Guðs, fyrir oss
líflátið, sem oss með þínu blóði hefur aftur leyst, lát þína saklausu pínu og
þinn dauða jafnan vera mína hjartans huggun í öllum raunum og mótgangi.
Páskalambinu var slátrað í móti kvöldi. So léstu þig einnin, minn lausnari, móti
kvöldi lífláta. Það er í móti heimsins enda. Því þú hefur húsi Davíðs löngu áður
ókomna hluti fyrir sagt að á seinustu dögum skyldi það fjall á hvörju stæði hús
drottins stöðugt gjörast og hærra verða en önnur fjöll. Á seinustu tímum höfum
vér þetta reynt. Eg þakka þér, þú heilaga lamb Guðs, að þú hefur á þessum
seinöstum dögum kennt mér að þekkja þetta og hefur gefið mér hlutdeild í þínu
heilaga páskaoffri. Hjálpa þú mér, að eg sé ekki sá seinasti heldur með þeim
fyrstu í trúnni, kærleikanum, voninni til æviloka stöðugur standi. Amen.
Páskalambið var á eldi steikt og bakað. Líka svo varstu, minn herra Jesú, á eldi
steiktur. Því þíns föðurs reiði hún kramdi þig og þrengdi að þér með öllum sínum
straumum. Þitt hjarta var í þínu lífi sem kramið brætt vax. Þinn máttur var svo
þurr orðinn sem leirker og þín tunga loddi við þinn góm. Ó, Jesú Kristi, þú
heilaga lamb Guðs, sem af brennandi elsku til vor gekkst í það loganda bál
grimmdar og reiði þíns föðurs og hann blíðkaðir, hjálpa þú og bið fyrir oss að
þinn faðir sé vor faðir og þinn Guð vor Guð, svo vér af hjarta segja megum:
Abba, hjartkæri faðir. Amen. Lambsins bein mátti enginn brjóta. Ei var heldur
neitt þitt bein brotið, minn lausnari, svo að þess gamla páskalambsins þýðingin
lík væri einnin í þessu þinni pínu. Ó, drottinn minn, þú sanna páskalamb, vernda
þú og líka öll mín bein og liðamót. Lát ei mitt höfuðhár af falla og öngvan
mótgang líða án þíns vilja. Amen. Páskalambið var etið. So er og Kristur vor
sálar fæða, hvörs vér eigum að neyta með trúuðu hjarta. Þitt hold, herra Jesú,
er sú rétta fæða og þitt blóð sá rétti drykkur fyrir vora sál. Hvör þitt hold
etur og þitt blóð drekkur, sá lifir í þér og þú í hönum og hann hefur það eilífa
líf. Herra Jesú, þú heilaga lamb Guðs, sem kallar og segir: Komið og etið mitt
brauð og drekkið það vín sem eg skenki. Láttu mig gjörast reiðubúinn að eg megi
þinn gestur vera alla mína ævi, svo mín sál endurnærist og mitt hjarta með
eilífri huggun uppfyllist. Amen. Gyðingar máttu ekkert af páskalambinu leifa. So
eigum vér að taka allan Kristum, vort páskalamb, til vor, það er, að þekkja hann
réttilega. Legg þú einnin kapp á, sál mín, að þú þitt páskalamb, Kristum, allan
til þín takir og af hjarta trúir því að drottinn sé sannur maður og sannur Guð í
eirnri óslítanlegri persónu. Því hvör sá andi sem meðkennir að Jesús Kristus sé
í holdinu kominn hann er af Guði. En sá það ei meðkennir hann er ei af Guði.
Láttu mig, drottinn, af hjarta meðkenna og með munninum játa að þú alleina sért
Kristur drottinn sem fæddur ert af sæði Davíðs eftir holdinu og ert opinberaður
sonur Guðs eftir andanum, svo eg fyrir trúna öðlist lífið í þínu nafni. Amen.
Páskalambið mátti ei sjóðast í vatni, so má trúin á Kristum öngva mannanna
setninga líða. Vakta þig einnin, mín sál, svo að þitt páskalamb sé í öngvan máta
í vatni soðið. Því þú skalt hvörki vana það sem drottinn þinn bauð þér og ei þar
við auka. Því að til ónýtis er það að vilja þjóna Guði með þeim kenningum sem ei
eru nema mannanna boð og setningar. Bívara þú mig, drottinn, alla tíma fyrir
annarlegum lærdómi að eg ekki meistara leiti annarra en þín, heldur þér í trúnni
ævinlega þjóni. Amen. Blóðinu lambsins var brugðið á dyrustafina. So auðkennir
blóðið Jesú vor hjörtu og hlífir oss fyrir fordjarfaranum. Svo hefur þú,
drottinn Jesús, yfir marga heiðna stökkt sínu blóði. Því að þitt blóð hrópar í
hjörtum trúaðra, þína skæra náð og syndanna fyrirgefning. Drottinn Jesú, stökktu
einnin þínu blóði á mína sál svo hún hrein verði. Þvo mig svo eg snjóhvítur
verði. Auðkenn mig þínu blóði í mitt enni og innsigla mig, þinn þjón, þér til
handa svo mín sál frelsist frá glataranum. Amen. Ósýrðra brauða var neytt með
páskalambinu. Sjá þú einnin svo til, sál mín, að þú burt hreinsir það gamla
súrdeig svo þú nýtt deig verðir. Lát af illu og lær gott að gjöra. Vert heilög,
því drottinn Guð þinn er heilagur. Lát syndina ei drottna í þínum dauðlegum
líkama svo þú hlýðir henni eftir hennar girndum, því vér erum skuldbundnir ekki
við holdið að vér eftir því lifum. Því ef þú lifir eftir holdinu þá muntu deyja.
En ef þú deyðir með andanum holdsins gjörðir þá muntu lifa. Hjálp mér, drottinn
minn, þú verðuga háleita páskalamb, að eg öllum stundum stríði mannlega og
trúnni og góðri samvisku verði haldandi allt til endadags. Amen. Gyðingarnir átu
beiskar súrur við sínu páskalambi. Gleym þú ekki heldur, mín sál, þessu beiska
salti sem er í krossburði og mótgangi falið. Tak heldur á þig herrans ok og fylg
hönum eftir. Því sá er ei svo gjörir hann kann hans lærisveinn ekki að vera.
Heyr það, mín sál, drottinn vill að kristnir menn skuli bera sinn kross.
Gyðingar bera hann ekki, Tyrkjar bera hann ekki því þeir þekkja ekki hans nafn.
Ó, herra Jesú Kristi, hvað heilnæmur er þinn kross, því þá hörmung er fyrir
höndum þá leita menn þín og þá þú hirtir oss þá tölum vér grátandi til þín. Þá
þú hirtir þá elskar þú og þá þú lítillækkar þá upphefur þú. Ó, þú þolinmóða lamb
Guðs, sem í kross og pínu undan oss ert genginn og með stórri hógværð og
lítillæti oss dæmi gefið hefur, gef mér undir þitt ok ávallt viljugur að ganga
og þér með allri hlýðni eftir að fylgja. Vorar lendar skulu vera umgyrtar
daglega. So skaltu líka, mín sál, umgyrða þínar lendar með sannleika. Réttlætið
sé belti þinna lenda og trúin lindi þinna nýrna. Ó, drottinn Jesú, gyrð þú mig
fast með belti þíns réttlætis og stýr mér með anda sannleiksins svo að eg kunni
jafnan láta ásjást mína kostgæfni þér alvarlega og strafflaust að þjóna í mínu
kalli og embætti, að eg þig í minni hafi og sem einn góður stríðsmaður standi.
Lát mig forðast æskunnar vellysting og sækja eftir réttlætinu, trúnni,
kærleikanum og friðnum. Lát mig ávallt það eina girnast sem þér vel þóknast og í
þann máta sýni og staðfesti að þú hafir mig kallað og útvalið til þess eilífa
lífs. Gyðingar tóku á sig sína skó eður stígvél. So eigum vér ætíð að vera
skófataðir. Vertu líka skóklædd til þinna fóta, mín sál, og til reiðu að reka
erindi drottins og gjöra hans skipun. Gakk forsjállega hjá þeim sem þar fyrir
utan eru. Hvað sannarlegt er, ærlegt, réttlátt, loflegt, ágætt, hvað vel fer sé
þar dyggð nökkur í, sé þar loflegt nökkuð, hugsa þú þar eftir. Gef mér, minn
herra Guð, að eg svo endi mitt skeið að eg réttlætisins kórónu öðlist sem þú,
drottinn, réttlátur dómari, mér gefa munt á þeim degi. Amen. Stafurinn skal í
hendi vera. Það merkir Guðs orð fyrir augum að hafa. Haf einnin stafinn í þinni
hendi, mín sál. Það er, haf Guðs orð fyrir augum. Haltu jafnan á fyrirmyndan
þess hjálpræðisorðs sem þú heyrt hefur af trúnni á Jesúm Kristum. Auk þar ekki
við, tak þar ekki af. Því öll hans orð eru forkláruð og er einn skjöldur sterkur
þeim sem á hann trúa. Því þó himinn og jörð forgangi þá muntu hans orðum samt
halda. Því orð drottins varir eilíflega og allir þeir sig við það halda og þar
eftir gjöra. Hjálpa þú mér, drottinn, að ei láti eg velkja mér með ýmislegum
annarlegum kenningum, heldur lát þitt orð ríkulega byggja og búa í mínu hjarta
svo það ávallt sé ljós minna fóta og lykt á mínum vegi. Lát það vera minn staf
og mína stoð við hvörja eg mig styðji ævi alla. Amen. Þriðji kapítuli. Gyðingar
átu sitt páskalamb standandi og eins og þeir ferðbúnir væri. Sjá þú einnin svo
til, sál mín, að þú hvörn tíma sért svo ferðbúin sem þú ættir snögglega að fara
af stað héðan og í það eilífa föðurland. Lát ei villa þig né hindra á þínu
hlaupi, og útvel þér veg sannleikans. Fylg orði drottins og fótsporum þíns
lausnara, Jesú Kristí. Því þetta er sú rétta leið. Annars staðar skaltu hvörgi
víkja til vinstri eða hægri handar. Já, mín sál, vér höfum hér öngvan
langvarandi samastað eður vist. Þar fyrir, leita þess ókomna staðar og vit að
vor umgengni vort heimili er í himninum, hvaðan vér væntum frelsarans Jesú
Kristí sem er drottinn, hvör eð vora lítilmótlega líkami mun forklára og samlíka
gjöra sínum forkláröðum líkama. Minn Guð og herra Jesú Kristi, hjálpa þú mér svo
að eg jafnan vaki og biðji, því eg veit ei nær tíminn er kominn. Gef mér
trúlyndum að vera allt til dauða svo eg kórónu lífsins öðlist. Minn lausnari, eg
girnist laus að vera héðan og vera hjá þér. Nær mun eg fá mína holdlega byrði af
að leggja, í þinn fögnuð inn ganga og þá réttu hvíld að öðlast? Nær skal eg
ferðast inn í þína dýrðlega og eilífu borg? Nær á eg að nálgast þinn heilaga
englakór svo eg prísi þitt heilaga nafn? Minn frelsari, lát mig til þín koma og
þitt auglit skoða, hjá þér vera og þína dýrð líta. Unn mér að eg sé kvittur um
allt illt og dauðans skelfing ei hitti, heldur með Abraham, Ísak, Jakob, já, með
þér sjálfum og öllum heilögum til borðs sitji og þess rétta páskalambs neyta
megi. Amen. IV. kapítuli. Um þá háleitu kvöldmáltíð drottins Jesú Kristí. Og sem
þeir til borðs sátu á þeirri sömu nóttu sem Jesús var svikinn, tók hann brauðið,
þakkaði, braut það, gaf það sínum lærisveinum og sagði: Takið og etið. Það er
minn líkami sem fyrir yður verður gefinn. Gjörið það í mína minning. Sömuleiðis
tók hann kaleikinn eftir kvöldmáltíðina, þakkaði, gaf þeim hann og sagði:
Drekkið allir hér af. Þessi kaleikur er það nýja testament í mínu blóði sem
fyrir yður og marga úthellist til fyrirgefningar syndanna. Þetta gjörið svo oft
þér það drekkið í mína minning. Og þeir drukku allir þar af. Eintalið. Drottins
kvöldmáltíð er vissilegt náðarmerki þess Nýja testamentisins, oss gefið í
staðinn þess gamla páskalambsins í hvörri máltíð Kristus Jesús oss seður með
sínum sönnum líkama og blóði. Hvað dýrleg kvöldmáltíð er þeirra? Hvað ágætlegt
er þangað að hugsa? Eg kann ei nógu frekt að dáðst að slíku ríkidæmi þinnar
náðar, drottinn Jesú, að þú oss í því Nýja testamenti, eður þeim nýja sáttmála,
að auk þíns orðs um vora endurlausn soddan náðarinnar teikn og staðfesti gefið
hefur, og svo dýrmætum fésjóð með oss skiptir? Hvað kunnir þú framar að gjöra?
Hvörnin máttir þú vor hjörtu framar hugga? Minn Guð, ó hvað kostulegt testament
hefur þú gjört? Hvað stór góss hefur hefur þú skenkt og eftir þig látið? Aðrir
höfðingjar nær þeir deyja þá láta þeir eftir slot og borgir, gull og gersemar.
Oft byggja þeir stór kostuleg hús og prýðilega legstaði og leiði til sinnar
minningar, sem þó er allt forgengilegt. En þú, drottinn Jesú, þú hefur oss í
þína minning þig sjálfan og þitt hold og blóð til testamentis gefið og til fæðu
skikkað. Já, herra Jesú, það er þín máltíð sem þú hefur innsett sjálfur fyrir
þína trúaða. Þetta er það veglega borð sem þú hefur þínum börnum fyrirbúið, þar
af þú oss sjálfur seður með þínum heilaga líkama og sjálfur nærir oss með þínu
sannarlegu blóði. Sæl ertu, mín sál, sem til þeirrar lambsins kvöldmáltíðar ert
kölluð, sem drottinn Sebaoth, þinn herra, tilreitt hefur á sínu heilaga fjalli
fyrir öllu fólki. Skunda og kom, mín sál, því að allt er þar til reiðubúið. Kaup
og et, kom og kaup án peninga og fyrir ekkert, bæði vín og mjólk. Því eyði þér
peningum þar sem ekkert brauð er til kaups? Sjá, hér er drottinn, það sanna
lífsins brauð, hvör til hans kemur mun ei hungra og hvör á hann trúir þann mun
ei þyrsta. Minn herra Jesú Kristi, lát mína sál réttilega langa eftir þinni
máltíð og mitt hjarta alvarlegt hungur og þorsta hafa eftir þessari himnesku
fæðu. Þú lifanda brauð af himnum komið, seð þú mína hungraða sál með þinni
huggan og fyll hana með þínum góða svo eg í þínu augliti saddur og gleðifullur
lifi. Amen. Um verðugra og óverðugra berging máltíðar drottins. En sjáðu til,
mín sál, að þú ekki óverðug, það er, án réttrar iðranar etir af þessu brauði.
Vakta þig að þú ei með vantrúuðu hjarta af kaleik drottins drekkir. Því hver þar
af etur óverðugur eður drekkur, hann etur og drekkur sjálfum sér dómsáfelli því
hann gjörir ei greinarmun á milli líkama drottins og annarrar fæðu. Já, mín sál,
þú kannt ekki undireins að drekka kaleik drottins og djöfulsins. Og ekki
undireins að bergja af borði drottins og djöfulsins. Þar fyrir bú þig til með
einum hreinum og fögrum silkiklæðum, sem er réttlæti þeirra heilögu. Þetta er
það rétta hátíðarklæði sem er trúin á Kristum með góðri samvisku. Reyn þig
sjálfa og kom til þessarar máltíðar með sannri iðran. Dæm þig sjálf svo verður
þú ekki af drottni dæmd. Minn herra Jesú, eg meðkenni mínar syndir og mig angrar
þær í mínu hjarta. Eg sé að mínar skemmdir eru illar og mínar ákomur banvænar.
Því sný eg mér til þín, minn Guð. Snú þú líka þér til mín með þinni huggan. Eg
trúi á þitt nafn, styrk þú mig með þinni náð og lát mig svo af þessu brauði eta
og af þessum kaleik drekka að eg með réttri iðran sé veröldunni frásnúinn og þér
í allri eilífð samtengdur verði. Minn sáluhjálpari, eg veit að þín miskunn er
stærri en minn óverðugleiki og þín gæska meiri en mín vesöld. Þess veikari sem
eg verð og aumri þess framar þarf eg þinnar náðar. Þar fyrir gef þú mér,
drottinn, að eg til þíns borðs gangi með stöðugu trausti og þar af bergi með
heilögu hjarta, svo eg blífi í þér og þú í mér og eg aldrei frá þér skilinn
verði að eilífu. Gef framvegis þinn heilaga anda í mitt hjarta og gjör mig að
soddan manneskju sem í þínum boðorðum gangi og þína dóma það er, hvað þú dæmir
rétt að vera haldi og fullgjöri. Nytsemd og gagn kvöldmáltíðar drottins. So oft
sem þú etur af þessu brauði, mín sál, eður drekkur af þessum kaleik, þá skaltu
kunngjöra dauða drottins þíns þar til hann kemur. 1. Já, minn herra Jesú Kristi,
þessi þín heilaga kvöldmáltíð er mér öruggur vitnisburður að þú hefur ei
englanna heldur mannanna hold og náttúru uppá þig tekið minna vegna og munt
henni æfinlega halda. Gef mér, minn lausnari, að eg að þessum leyndardómi jafnan
dáist og af hjarta mig gleðji þar af að þú hefur mig svo nært og nákvæmlega
samtengt þig við mig vesala manneskju. 2. Drottinn minn Jesú, þín kvöldmáltíð er
mér einnin óraskanlegt innsigli með hvörju þú mér reiknar og eignar þitt
réttlæti sem þú mér með þínu blóði afrekað hefur. Styrk þú mína trú að eg ávallt
og eflaust trúi og staðfastlega viti að eg sé viss og óbrigðanlegur erfingi
allra þinna gæða og þinnar náðar. Amen. 3. Drottinn minn Jesú, þín kvöldmáltíð
er mér og einnin náðarinnar merki, gjörir mig fullvissan og efalausan um það að
eg sé þér samtengdur svo sem limirnir við þinn líkama. Sjá, þú ert víntréð en eg
er kvisturinn. Hjálpa þú mér svo að eg jafnan stöðugur og staðfastur blífi við
þig, fái kraft og mátt af þér og góða ávöxtu færi. Þú ert höfuðið en eg er þinn
limur. Gef að eg ávallt af þér líf og anda þiggi svo að mig hvörki komnir né
ókomnir hlutir frá þér skilji. 4. Drottinn Jesú, þín kvöldmáltíð er mér öruggur
vitnisburður að þú framvegis viljir í mínu hjarta byggja og mér með þínum
heilaga anda kröftuglega stýra. Lát mig einnin þína huggun í mínu hjarta finna,
að eg blífa kunni í samfélagsskap þíns heilaga anda og að hann vitnisburð gefi
mínum anda að eg sé Guðs barn. Amen. 5. Herra Jesú, þín kvöldmáltíð er mér sönn
bívísing og merki að þú viljir til heimsins enda þína kristni á jörðunni hafa
sem þína máltíð í þína minning halda skuli, þig lofa, þinn dauða kunngjöra
skuli, þangað til þú kemur. Minn herra Jesú, hald mér og öðrum í réttri meiningu
og meðferð þinnar máltíðar. Lát mig verða réttan lim þinnar kristni og einn sauð
í þínum haga hvörn enginn kann úr þinni hendi að slíta. Amen. 6. Minn herra
Jesú, þín kvöldmáltíð er mér og einn óbrigðanlegur pantur minnar upprisu á
dómsdegi. Því að fyrst þú fæðir mig með þínu heilaga holdi og blóði, og mig þér
svo samtengir, þá muntu ekki yfirgefa mitt hold í dauðanum því það er einn þinn
limur heldur muntu uppvekja það og þínum dýrðarlega líkama samlíkt gjöra. Amen.
7. Minn herra og minn Guð, innsigla þú þessar hugganir í mínu hjarta og gef að
eg mér jafnan til þíns borðs haldi, svo að mín trú til þín þróist og elskan til
þín vaxi, mín þolinmæði undir allra handa mótgangi aukist og minn stöðugleiki í
öllu góðu, þér loflega, mér gagnlegur verði. Amen. Annað gagn kvöldmáltíðar er
hjartanlegt þakklæti fyrir alla velgjörninga drottins. Vertu nú glöð, sál mín,
við borð þíns drottins, og prísa þinn frelsara sem svo dýrlega hluti hefur gjört
við þig. Hann sem þinna vegna er maður orðinn og í smánarlegan krossins dauða
gefinn er. Hann sem þig hefur að sínu barni gjört, fæðir og endurnærir þig svo
sem faðirinn sín börn við sitt borð. Eg þakka þér, drottinn, af öllu hjarta í
ráði þeirra guðhræddu og í þeirra samkundum: Mikil eru verk drottins. Hvör að
þeim gáir sá hefur gleði af þeim. Hvað helst hann skikkar það er loflegt og
veglegt og hans réttlæti varir eilíflega. Hann hefur innsett minning sinna
dásemda, sá náðugi og miskunnsami herra. Hann gefur þeim fæðu sem hann óttast.
Hann hugsar æfinlega eftir sínum sáttmála. Hann sendir endurlausn sínu fólki svo
hans sáttmáli vari æfinlega. Miskunnsamur og náðugur er drottinn, þolinmóður og
næsta góðsamur. Hann höndlar ekki við oss eftir vorum syndum og endurgeldur oss
ekki eftir vorum misgjörningum. Því svo hátt sem himinninn er frá jörðunni, svo
lætur hann sína náð mikla vera yfir þeim sem hann óttast. Svo langt sem austrið
er frá vestri, svo langt lætur hann vorar syndir frá oss. Svo sem einn faðir
aumkar sig yfir sínum börnum, svo miskunnar sig drottinn yfir þeim sem hann
óttast. Miskunn drottins varir frá eilífð til eilífðar yfir þeim hann óttast, og
hans réttlæti er yfir þeirra barnabörnum sem hans sáttmála halda og eftir hans
boðorðum hugsa að þeir lifi eftir þeim. Lofaður sé drottinn míns hjálpræðis sem
svo vel til mín gjörir. Amen. Það þriðja gagn er staðföst trúarinnar játning.
Haf hugsun þar á, mín sál, að þú oftlega neytir af borðum þíns drottins og með
því opinberlega játir í móti djöflinum og öllum helvítis borgarhliðum að þú
Kristo tilheyrir og á hans nafn trúir. Láttu mig, drottinn, ei vera í ráði
þeirra óguðlegu og ekki sitja í hjá þeim dramblátu, heldur svo sem hlýðið barn
vera við þitt borð og með þér sem ert minn faðir náðarinnar máltíð halda. Lát
mig á þitt nafn af hjarta trúa svo eg réttlátur verði. Lát mig þig með munninum
játa svo eg hólpinn verði. Amen. Fjórða gagn er áminning til bróðurlegs
kærleika. Legg það einnin í minni, mín sál, að þessi kvöldmáltíð er þeim trúuðu
eitt kærleiksmerki innbyrðis. Því svo sem vér allir af einu brauði etum svo erum
vér allir einn líkami hvörs höfuð að er Kristur, sem í oss, sínum limum,
kröftugur er. Herra Jesú Kristi, úthell þínum heilaga anda yfir þau börn sem til
þíns borðs sitja, svo að vér allir með kærleiksins bandi samtengjumst í elsku og
friði, fyrir þér lifum og þitt heilaga nafn samhuga lofa kynnum að eilífu. Amen.
Fimmti kapítuli. Um fótaþottinn. Þar um skrifar s.Jóhannes, 13.kap. En fyrir
páskahátíðina það var affangadagskvöldið þá Jesús vissi að hans stund var komin
að skiljast við þessa veröldu og fara til föðursins, svo sem hann hafði elskað
sína sem í heiminum voru svo elskaði hann þá allt til enda. Og eftir
kvöldmáltíðina þá eð andskotinn hafði Júdas Ískaríot Símonssyni í hjarta blásið
að hann forréði Jesúm, vissi Jesús að faðirinn hafði allt í hans hendur gefið og
að hann af Guði væri kominn og til Guðs færi hann. Þá stóð hann upp frá
kvöldmáltíðinni, lagði af sín klæði, tók líndúk og batt um sig. Þar eftir
steypti hann vatni í munnlaug og tók til að þvo fæturnar á sínum lærisveinum og
þurrkaði þá með þeim líndúki sem hann hafði um sig bundið. Þá kom hann að Símoni
Petro og hann sagði til Jesúm: Skaltu þvo mínar fætur? Jesús svaraði og sagði:
Hvað eg nú gjöri veistu ei en seinna muntu vita það. Þá sagði Pétur til hans:
Aldrei skaltu mínar fætur þvo. Jesús andsvaraði hönum: Ef eg þvæ þig ekki þá
hefur þú ekki neitt hlutskipti með mér. Símon Pétur sagði til hans: Herra, ei
aðeins fæturnar heldur og einnin höfuð og hendur. Jesús andsvaraði hönum: Hvör
þveginn er hann þarf ei að þvo nema fæturnar, heldur er hann allur hreirn. Og
þér eruð hreinir, en ekki allir. Því hann vissi vel hvör hann mundi forráða, því
sagði hann: Þér eruð ekki allir hreinir. En sem hann hafði nú þeirra fætur
þvegið tók hann sín klæði, settist niður aftur og sagði til þeirra: Viti þér
hvað eg hefi gjört yður? Þér kallið mig meistara og herra, þér talið það og rétt
því eg er það. Og ef eg yðar meistari hef nú yðar fætur þvegið þá skulu þér og
þvo hvör annars fætur. Eitt eftirdæmi hef eg gefið yður, að þér gjörið svo sem
eg hefi yður gjört. Sannlega segi eg yður, þjóninn er ekki yfir sínum meistara
og ekki sendimaðurinn yfir þeim hann sendi. Fyrst þér nú slíkt vitið þá eru þér
sælir ef þér það gjörið. Eg segi það ekki um yður alla, eg veit hvörja eg
útvalið hefi heldur svo að ritningin uppfyllist. Sá mitt brauð etur hann treður
mig með fótum. Nú segi eg yður það fyrir, áður en það skeður, svo að þá það er
skeð að þér þá trúið að eg sé sá sami. Sannlega, sannlega segi eg yður, hvör sem
meðtekur þann eg sendi sá meðtekur mig. En hvör mig meðtekur sá meðtekur þann
sem mig sent hefur. Eintalið. Um elsku herrans Kristí til sinna lærisveina. Legg
hér fyrst á hjartað, sál mín, elsku og brennandi kærleika þíns lausnara til
postulanna og til allra hans sem í veröldunni eru. En þeir eru hans sem hans
föðurs vilja gjöra, þess sem á himnum er, já, þeir sem Guðs orð heyra og breyta
þar eftir. Og af soddan ósegjanlegri elsku sem hann hafði til þeirra tekur hann
það til bragðs að þvo þeirra fætur sjálfur. Mín sál, hugleið og legg slíkt á
hjarta, hvað mikil að er ást og elska þíns lausnara við oss aumar vesalar
manneskjur. Hvað er það hann hefur eftir skilið eða ógjört látið? Minn herra,
minn lausnari, hvað höfum vér þér að endurgjalda? Hvörnin eigum vér að hegða oss
við þig? Hvörnin kunnum vér þér maklega að þakka, drottinn Jesú? Lát mig í
staðinn elska þig æfinlega. Lát mig í þér einum minn fögnuð og mína gleði hafa
að eg af þeirri elsku syngi og segi: Af hjarta kæran hafi eg þig, drottinn, mitt
bjarg, mín borg, minn frelsari, minn Guð, minn styrkur, á hvörn eg treysti. Já,
minn drottinn, þú veist að eg elska þig. Þú minn elskulegi veist að mín sál
hefur þig kæran og mitt hjarta hefur ávallt gleði og huggan hjá þér. Ó, þú
elskulegi herra, ó, góði Jesú, mín elska og minn Guð, láttu mig brenna af þinni
elsku, þínum kærleika, þínum sætleika, fögnuði og gleði, svo það þrjóti aldrei í
mínu hjarta og munni. Lát mig þig elska af sál og af öllum mætti þig hafa í
hjarta og munni og fyrir mínum augum svo að enginn óheyrileg ást né elska
finnist né stað hafi í mínu hjarta. Það mikla lítillæti drottins í
fótaþvottinum. Gleym þú ekki, mín sál, því mikla lítillæti þíns drottins Jesú.
Sjá þú, hann stendur upp frá borðinu, leggur af sér sitt yfirklæði, bindur um
sig líndúk, hellir vatni í munnlaug og tekur til að þvo og þurrka fætur sinna
lærisveina. Ó, þú drottinn Jesú, þú rétta lítillæti, þú hefur allt þetta gjört
sjálfur. Þú hefðir að sönnu einhvörjum þinna lærisveina mátt skipa það. En þú
hneygðir þig sjálfur og laust að þeirra fótum, þvoðir og þurrkaðir þá með þínum
eigin höndum. Í hvörn máta kunni nökkur þræll eða þénari auðmjúkari að vera? Lát
þér, mín sál, til hjarta ganga soddan auðmýkt, sem og Petrus gjörði þá hönum
þótti þetta um of og sagði: Drottinn, aldrei skaltu mína fætur þvo. Ó, hvílík
auðmýkt og fádæmilegt lítillæti er þetta? En hvör er þó svo stór sem drottinn,
vor Guð? Sem sig hefur svo hátt settan en sér þó það sem lágt er, bæði á himnum
og á jörðunni. Já, hátt sitjandi er drottinn en lítur þó það sem lágt er og
þekkir þá stoltu af fjarlægð. Hann stendur á mót dramblátum en þeim lítillátu
gefur hann náð. Hann hrindir þeim voldugu af stóli en upphefur lítilláta. Hjálpa
þú mér, drottinn minn, svo að eg megi hjartans lítillæti öðlast. Lát mitt hjarta
ekki dramba og mín augu ekki stolt verða. Því að dramblætið er ekki gott og
kemur aldrei nema illu af stað. Minn góði Jesú, send þú mér náð að eg mig
lítillækki undir þína volduga hönd, svo þú upphefjir mig þá tími kemur. Minn
sæti Jesú, sigra þú minn ofstopa með þinni hógværð og afmá mína drambsemi með
þínu lítillæti. Amen. Drottinn hreinsar postulana með fótaþvottinum og vígir þá
til predikunarembættis. So sem Aron og hans synir þvoðu hendur sínar og fætur þá
þeir í vitnisburðartjaldbúðina gengu, svo gjörði og drottinn við sína
lærisveina. Hann þvoði þeirra fætur og hreina gjörði sonu Leví þá hann þeim
predikunarembætti á hendur bífalaði og þá út um heiminn sendi til að kenna.
Skoða þar fyrir, mín sál, hvað elskulegir eru á fjallinu fætur þeirra sem
friðinn boða og þeirra sem það góða kunngjöra og af hjálpræðinu kenna og segja
til Síon: Þinn Guð er kóngur. Þar fyrir skaltu þekkja þá sem þinna vegna arfviða
og þér forstöðu veita í drottni og þig áminna. Haf þá þess kærari þeirra arfiðis
vegna. Meðtak þá svo sinn engil drottins. Já, svo sem Kristum sjálfan, því þeir
eru sendiboðar í Kristí stað. Hjálpa mér þar til, drottinn, eð eg hlýði mínum
kenniföður, því hann vakir yfir minni sálu svo sem sá er þar skal reikningsskap
af standa. Gef að eg í heiðri hafi þína orðsins þénara og þá öldunga sem góða
forstöðu hafa tvefaldrar æru verðuga haldi, einkum þá sem erfiða í orðsins
kenningu. Fótaþvotturinn þýðir og merkir einnin hreinsun vorra synda. fyrir
blóðið Jesú Kristí. Heyr líka það, mín sál, hvað drottinn segir til Petrum: Þvoi
eg þig ekki þá hefur þú öngva hlutdeild með mér. Drottinn minn, allir erum vér
óhreinir og allt vort réttlæti er sem saurugt klæði. Hvað er maðurinn þess að
hann kunni hreinn að vera? Eða að sá kunni réttlátur að vera sem af kvinnu er
borinn? Sjá drottinn af öllum þínum þjónum er þar ekki eirn flekklaus. Þú hefur
einnin hjá englunum ranglæti fundið og í þínu augliti eru stjörnurnar ekki
hreinar. En þú ert vort hjálpræði, þú sem Síons saurindi af þvær og blóðskuld
Jerúsalem tekur af henni. Þú hefur sjálfur afmáð vorar syndir. Þú hefur mig
elskað og mig hreinsað af syndönum með þínu blóði. Að vísu, þitt blóð, drottinn
Jesú, þvær og hreinsar mig af öllum mínum syndum. Vert mér náðugur, minn
frelsari, eftir þinni gæsku og afmá mínar syndir eftir þinni mikilli
miskunnsemi. Þvo vel af mér mínar syndir og hreinsa mig af mínum misgjörningum.
Skapa þú, drottinn, í mér hreint hjarta og gef mér einn nýjan stöðugan anda. Þvo
mína sál af mínum misgjörningum, hvar með eg hefi þig styggðan, svo sem þú hefur
mér fyrirheitið og tilsagt. Eg vil þá hreina gjöra og þeir skulu mitt fólk vera.
Eg vil þeirra Guð vera og ct. Fótaþvotturinn þýðir einnin endurnýjung
lífdaganna, að maður þvoi sig sjálfur. Það er, taki sig vara fyrir syndinni. Nú
vegna þess, mín sál, þú ert þvegin og hreinsuð í þínu hjarta fyrir trú rétta,
svo þvo nú og líka þína fætur. Því hvör þveginn er segir drottinn hann þarf ekki
meira að þvo en fæturnar, því hann er allur hreinn. Og ekkert er fordæmilegt á
þeim sem í Jesú Kristo eru, hvörjir ekki eftir holdinu heldur eftir andanum
ganga. Þar fyrir, mín sál, þvo þú fætur á þínum lærisveinum, það er, þitt
skilningarsinni, þinn vilja, þinn hug og þanka og alla þína limi. Því í
sannleika eru þetta þíns hjarta þénarar og þrælar sem þína skipun gjöra, þeir
þíns holds vilja ávallt gjört hafa. Sjá, enginn maður veit hvað oft hann fellur,
því sá hinn réttláti fellur sjö sinnum og rís upp aftur. Þar fyrir skaltu þvo
þá, svo að þeir upp héðan í andanum gangi svo sem þeir hafa hingað til holdinu
þjónað. Því hafir þú léð áður þína limu og liðu til að þjóna óhreinleikanum frá
einni synd í aðra þá gef þá nú og ljá til að þjóna réttlætinu svo þeir helgir
verði. Hjálpa mér, drottinn, að eg mitt hjarta þvoi af allri illsku svo eg
hólpinn verði. Lát mig hata það vonda en hallast til þess góða. Unn mér og líka
mín augu að þvo að eg þau geymi, svo þau skyggnist ekki eftir annarlegum ónýtum
lærdómi, heldur að eg þeim upp til þín renni, þú sem á himnum situr. Já, svo sem
þjónarnir sjá á hendur sinna drottna og ambáttanna augu á hendur sinna mæðra,
sér þaðan bjargar og næringar væntandi, svo lát mín augu ávallt sjá og horfa á
þig, minn drottinn, þangað til þú hjálpar mér. Drottinn, hneig þú líka mín eyru
svo að þau heyri orð þeirra hyggnu. Því það eyra sem umvönduninni hlýðir mun
byggja á meðal þeirra hyggnu. Gef mér einnin að eg mínar hendur þvoi og með
sakleysi hreinar haldi. Lát mig þær breiða út fyrir þá fátæku og þær rétta að
þeim þurftugu. Lát mig ásamt og mínar fætur þvo og venja þá á veg friðarins. Lát
mig ekki sitja í ráði þeirra óguðlegu og ekki ganga á vegi þeirra iðranarlausu.
Fótaþvotturinn þýðir einnin bróðurlegan kærleika sem hylur fjölda syndanna. Haf
þú og vakt þar á, mín sál, að drottinn hefur þetta þér til fyrirmyndar gjört svo
þú skyldir hans fótsporum fylgja eftir. Þér kallið mig meistara og herra segir
hann og þér segið það rétt, því eg er hann. Og ef eg yðar meistari og herra hef
þvegið yðar fætur þá skulu þér og einnin þvo hvör annars fætur. Þetta eftirdæmi
hef eg yður gefið! Sæl ertu, mín sál, sem þetta veist ef þú það gjörir. Sjá þar
fyrir til að þú þvoir fætur heilagra og annist nauðþurftir þeirra. Lát þína
elsku vera ófalska og kærleikann hjartgróinn. Tak vaktan á þessum síðustum dögum
sem nú eru yfir oss komnir og þenk hvað drottinn sagt hefur, að á síðustum dögum
mundi ranglætið yfirgnæfa og kærleikinn útslokkna í margra hjörtum. Sjá þú, vér
erum þeir yfir hvörja þessa heims endi kominn er, því fylg nú þínum drottni
eftir svo sem ástúðlegt barn og gakk fram í kærleikanum. Láttu mig, drottinn
Jesú, ekki launa illt með illu heldur syndanna fjölda hylja með kærleikanum. Lát
mig öllum stundum heyrilega virðing sýna hverjum manni og fyrri til vilja vera
öðrum. Lát mig hafa allt kapp á að hafa samheldi og eining andans fyrir band
friðarins með allri hógværð og lítillæti. Sjötti kapítuli. Hvörnin drottinn
gjörir sinn forræðara opinberan. Gjörir Petro áminning um sitt oftraust á
sjálfum sér og þá aðra lærisveina ágætlega huggar og þeim kennir. Og þá nú Jesús
hafði þetta sagt varð hann hrelldur í anda, vitnaði og sagði: Sannlega, sannlega
segi eg yður að einn af yður sem með mér fær mat mun mig forráða. Sjá að hönd
þess er mig svíkur tekur í fat með mér. Og lærisveinarnir urðu hryggvir og hvör
leit til annars og þeir voru hugsandi um hvern hann það sagði. Og þeir tóku til
að spyrjast fyrir sín á milli hvör það mundi vera og sagði til Jesúm einn eftir
annan: Herra, er ekki það? En hann svaraði: Eirn af þeim tólf sem hendinni í
fatið með mér tekur mun mig forráða. Mannsins sonur mun að sönnu fara svo sem
skrifað er um hann. En vei þeim manni fyrir hvörn mannsins son verður svikinn.
Betra væri hönum að sá maður hefði aldrei fæddur verið. Þá svaraði Júdas sá eð
sveik hann og sagði: Er eg það nökkuð, rabbi? Hann sagði til hans: Þú sagðir
það. En þar var einn af hans lærisveinum sem sat til borðsins, hvörn eð Jesús
elskaði, hönum benti Símon Petrus að hann spyrði Jesúm að hvör sá væri um hvörn
hann hefði talað, af því hann lá þá á brjósti Jesú. Og hann sagði til Jesú:
Herra, hvör er sá. Jesús svaraði: Sá er hann að hvörjum eg rétti vökvaðan
brauðbita. Og þá hann vökvaði brauðið gaf hann það Júdasi Símonssyni Ískaríot.
Og eftir þann bita fór andskotinn í hann. Þá sagði Jesús til hans: Hvað þú
gjörir þá gjör það snart. En enginn af þeim sem til borðsins sátu vissu til
hvörs hann talaði. Sumir ætluðu það af því að Júdas hafði fépyngjuna að Jesús
mundi segja hönum kaup það oss er þörf til hátíðardagsins, eða að hann segja
hönum. Og þá hann hafði bitann tekið gekk hann strax út og þá var nótt. En þá
hann var út genginn þá hófst upp þræta þeirra á milli hvör þeirra mundi mestur
haldinn verða. En hann sagði til þeirra: Veraldlegir kóngar drottna og hvörjir
yfirmaktina hafa þeir kallast náðugir herrar, en þér skuluð ei svo heldur sá sem
mestur er yðar á milli veri hann svo sem minnsti og hinn æðsti sem annar þénari.
Því hvör er meiri sá sem til borðsins situr eða sá sem þjónar? Er ekki svo að
hann sem við borðið situr? Eg em á millum yðar sem sá er þjónaði en þér eruð
þeir hvörjir hjá mér voru í mínum freistingum og eg vil tileinka yður ríki, svo
sem minn faðir hefur mér það einkað, svo þér skuluð eta og drekka yfir mitt borð
í mínu ríki og sitja á stólum dæmandi xii kynkvíslir Ísraels. En þá sagði Jesús:
Nú er mannsins sonur auglýstur og Guð er auglýstur með hönum. Er nú Guð
auglýstur með hönum þá mun Guð auglýsa hann í sjálfum sér, og snarlega mun hann
auglýsa hann. Sonakorn mín, eg em litla stund hjá yður. Þér leitið mín. Og líka
sem eg sagði Gyðingum, hvört eg fer, þangað kunni þér ei að komast. Og nú segi
eg yður, eitt nýtt boðorð þá gef eg yður að þér elskið hvör annan, líka svo sem
eg elska yður svo skulu þér elskast innbyrðis. Og af því þekkja allir að þér
eruð mínir lærisveinar ef þér hafið kærleikann yðar á milli. Símon Petrus segir
til hans: Herra, hvört fer þú? Jesús svaraði hönum: Þangað sem eg fer máttu nú
að sinni ekki fylgja mér en seinna meir þá muntu fylgja mér. Pétur segir til
hans: Herra, því má eg ekki nú fylgja þér? Eg vil setja mitt líf út fyrir þig.
Jesús svaraði hönum: Hvað muntu setja þitt líf út fyrir mig? Símon, Símon, sjá
þú, andskotinn hefur girnst að hann mætti sælda yður sem hveiti. En eg bað fyrir
þér að þín trúa þrotnaði ekki. Og þá þegar þú snýst aftur þá styrk þú bræður
þína. En hann sagði til hans: Herra, reiðubúinn er eg með þér í fjötur og dauða
að ganga. En hann sagði: Petre, eg segi þér að í dag gelur haninn ekki tvisvar
áður en þú hefur þrisvar afneitað því að þú þekkir mig. Og hann sagði til
þeirra: Þá eg sendi yður út án pungs eða tösku eða skófata hvört brast yður þá
nökkuð? En þeir sögðu: Alls ekkert. Þá sagði hann til þeirra: En nú hvör eð pung
hefur sá taki hann, líka og einnin töskuna, og sá er ei hefur selji hann kyrtil
sinn og kaupi sverð. Því að eg segi: Það hlýtur á mér að fullkomnast hvað
skrifað er: Hann er meðal illvirkja reiknaður. Því hvað af mér skrifað er hefur
nú enda. En þeir sögðu: Herra, sjá tvö sverð eru hér. Hann sagði þá til þeirra:
Það er nóg. Eintalið. Drottinn er hjartnanna rannsakari og veit allt fyrir, bæði
hvað Petrus og Júdas mundu gjöra hönum. Hygg að, mín sál, hvað þinn lausnari
talar með hrelldu hjarta: Einn af yður mun svíkja mig. Ó, minn herra Jesú, hvað
illt mun þínum lærisveinum hafa orðið við þessa ræðu? Hvað sorgbitnir munu þeir
hafa litið hvör til annars? Minn lausnari, þú ert sá sem sér hvað hulið er og
þekkir vor hjörtu í gegnum. Þú fornemur vorar hugsanir og veist alla hluti fyrr
en þeir verða. Því þú ekki aðeins vissir frá upphafi hvör þig mundi forráða
heldur og einnin sástu fyrir það hryggilega fall Pétri, og sagðir hönum fyrir að
hann mundi þrisvar afneita þér. Þannin rannsakar þú og þekkir einnin, minn Guð,
hvört eg sit eða stend upp þá veistu það. Þú sér hvað eg hugsa allt af fjarlægð,
hvört eg geng eða ligg þá ertu umhverfis mig og sér alla mína vegu. Því að, sjá,
ekki er svo eitt orð á minni tungu að þú vitir það ekki, drottinn, allt saman.
Þín augu sáu mig áður en eg var skapaður og allir mínir dagar voru þá í þinni
bók skrifaðir sem koma áttu, þá þegar eg var enginn. Eg bið þig, minn Guð, kenn
þú mér ávallt að gjöra það hvað þér þóknast. Því þú ert minn Guð og þinn andi
færir mig á réttan veg. Vísa mér hvörja götu eg skal ganga og leið mig jafnan
með þínum augum. Stýr þú og stjórna mínu hjarta og lát mig ekki villustigu ráfa.
Minn Guð og frelsari, rannsaka mig og reyn mitt hjarta. Prófa mig og reyn hvað
eg meina og hvað eg horfi og hvört eg er á illum vegi og leið mig á stíg eilífs
lífs. Amen. Um þann lærisvein sem Jesús elskaði. Gef gaum að, sál mín, þeim
lærisveini sem um kvöldmáltíðina lá á brjósti Jesú, sem var Jóhannes
guðspjallamaður hvörn Jesús hafði svo kæran að hann sagði hönum hvör sem
forræðari mundi vera. Sjá þú til, mín sál, að þú sért réttur lærisveinn þíns
lausnara. Trú þú á hans nafn og elska hann af hjarta. Þá muntu einnin á hans
brjósti hvíla og í hans faðmi sofna. Þú munt í hans elsku stöðug blífa og hans
hönd mun þitt skjól ávallt vera. Drottinn Jesú, lát þína elsku vera sem eitt
tjald yfir mér. Legg þína vinstri hönd undir mitt höfuð og faðma mig með þinni
hægri hendi. Umgyrtu mig með þinni gæsku og krýn mig með þinni náð svo sem öðrum
skildi. Lát mig ei halda vinskap við veröldina heldur við þig, því veraldarinnar
vinskapur er Guðs fjandskapur. Og hvör veraldarinnar vinur gjörist sá gjörist
Guðs óvinur. Herra Jesú, minn allra besti vinur, þú ert minn og eg er þinn. Lát
mig jafnan sitja undir skugga og skjóli þinnar hægri handar og lát þitt orð og
þínar huggarnir vera sætleik míns hjarta. Um það nýja boðorð drottins. Gleym þú
og ekki, mín sál, því nýja boðorði þíns lausnara sem hann sínum lærisveinum
gefur svo þú það rétt alvarlega haldir. Svo segir hann: Eitt nýtt boðorð gef eg
yður að þér yður innbyrðis svo elskist sem eg yður elskað hefi. Þar af munu menn
vita og ct. Sjá þú, mín sál, þar eru öll boðorð þess Nýja testamentis að vér
skulum elska hvör annan innbyrðis. Ei svo sem Kain, sem af þeim hrekkvísa einn
var og drap sinn bróður. Hvör sem bróður elskar ekki sá blífur í dauðanum, og
hvör sem bróður hatar er einn manndrápari. Og þó nökkur kunni að segja: Eg elska
Guð, og hann hatar sinn náunga, sá er einn ljúgari. Því hvör sem bróður elskar
ekki þann hann sér, hvörnin kann sá Guð að elska hvörn hann sér ekki? En
kærleikurinn hefur í sér innifaldar allar dyggðir. Já, hann er lögmálsins
uppfylling. Því að kærleikinn er biðlundargóður og vingjarnlegur, er ekki
meinbæginn né illgjarn, upphrókast ekki, er ekki ókerlegur, leitar ekki síns
eiginlegs gagns, verður ekki upp ertur, hugsar ekki illt, fagnar ekki yfir
ranglætinu, samfagnar réttvísinni, umlíður allt, trúir öllu, vonar allt, líður
allt og hefur ekki enda. Hjálpa oss, drottinn Jesú, að vér ekki innbyrðis reitum
hvör annan svo vér ei verðum fortærðir vor á milli, heldur veit oss að vér
elskum hvörn annan svo vér blífum í þér og þín elska sé fullkomin í oss. Lát oss
einnin vorn kærleika auðsýna, ei með orðum eður tungunni eirni heldur ogso með
verkönum, og í raun og sannleika svo vort ljós lýsi fyrir mönnunum og að hvör
maður skilji að vér séum þínir lærisveinar. Um andskotans flærðarlist hvörn
drottinn sigrað hefur og oss móti hönum staðfest og brynjað. Skoða hér, sál mín,
sniðuga flærð þíns óvinar, djöfulsins, og heyr hvað drottinn segir til Petrum:
Andskotanum hefur verið hugur á þér að hann mætti sigta þig sem annað hveiti en
eg hef beðið fyrir þér svo þín trú bilaði ekki. Já, sál mín, andskotinn er
manndrápari allt frá upphafi og hefur ei staðfastur staðið í sannleikanum af því
að sannindi eru ekki í hönum. Þá hann lýgur talar hann af sjálfum sér, því hann
er einn lygari og lyginnar faðir. Hann er þinn sakaraberi og mótstandari og
gengur í kring sem grenjanda leon, leitandi að þeim hann svelgi. Hann lætur sem
hann sé ljóssins engill og gagngengur veröldina. Hann villir heimsins kringlu
alla. Hann tekur Guðs orð úr mannanna hjörtum og sáir sínu illu sæði þar í
staðinn aftur. Þar fyrir, mín sál, vert vakandi og vör um þig því þú hefur ekki
einasta við hold og blóð að berjast heldur við maktarhöfðingja veraldarinnar,
sem er við þá illsku anda í loftinu og þá sem í veraldarinnar myrkrum drottna.
Þar fyrir skaltu íklæðast herskrúða drottins svo þú standist djöfulsins árásir
slægar. Stattu hönum stöðug á móti í trúnni, svo flýr hann frá þér. Drottinn
straffi þig Sathan, drottinn straffi þig sem þar til hefur sig opinberað að hann
þitt ríki og þín verk niður brjóti. En vertu með glöðu hjarta, mín sál, og
óttast ekki því hann er útskúfaður sem þig áklagaði nótt og dag. Sjá, drottinn
Jesús hefur fyrir þér beðið að þín trú skyldi ekki bila. Drottinn hefur hann
yfirunnið og skenkt þér sigurinn. Sá sami drottinn er enn nú til Guðs hægri
handar og biður fyrir þér. Herra Jesú Kristi, sem ert minn Guð æfinlega, eg trúi
að sönnu á þig en hjálpa þú minni vantrú. Lát þann rúkanda hör ekki í mér slokna
og þann veika reyrlegg ekki brotna. Meðtak þú mig veiktrúaðan og leið mig sem
ungbarn og styrk þú mína trú og haf ei þína hönd af mér. Staðfestu mig hjá þér
svo enginn nái mér úr þínum höndum. Minn frelsari, þú munt eg veit vissilega það
varðveita sem þú hefur mér til trúað allt til þess dags. Því það er vilji þíns
föðurs að þú ekki missir neinn af þeim hann þér gefið hefur. Styrk þú mig, Guð
minn, og vernda jafnan fyrir þeim vonda djöfli að hann fyrir öngvan stíg né götu
nái til mín og öngvum sínum vilja eður ofbeldi fram við mig komi. Þú ert
máttugur þá guðhræddu frá freistingunni að leysa. Drottinn minn Jesús, sem trúr
og sannorður ert og lætur öngva freistast yfir sitt megn fram, lát mínar
freistingar ekki þyngri verða en það þú gefir mér kraft undir þeim að rísa.
Amen. Sjöundi kapítuli. Stutt yfirferð þess 14., 15. og 16. kapítula svo
Johannis, sem var herrans Jesú predikun næsta merkileg, fyrir hans lærisveinum
höfð áður hann gekk til fjallsins Oliveti. Og hann sagði til sinna lærisveina:
Hryggist ekki í yðar hjarta, trúi þér á Guð þá trúi þér á mig. Í míns föðurs
húsi eru margar vistarverur. En ef ei svo væri þá segða eg að eg færa að tilbúa
yður stað. Og ef eg fer héðan að tilbúa yður stað þá vil eg þó aftur koma og
taka yður til mín sjálfs svo þér séuð þar sem eg er, og hvört eg sé það viti þér
og veginn viti þér. Tómas sagði til hans: Herra, vér vitum ei hvört þú fer og
hvörnin megum vér þá veginn vita? Jesús sagði til hans: Eg em vegurinn,
sannleikurinn og lífið. Enginn kemst til föðursins nema fyrir mig. Ef þér þekkið
mig þá þekki þér og minn föður. Og nú héðan í frá þá þekki þér hann og hafið séð
hann. Filippus sagði til hans: Herra, sýn oss föðurinn, þá nægir oss. Jesús
sagði til hans: Svo lengi er eg hjá yður og þú þekkir mig eigi? Filippí, hvör
mig sér sá sér og föðurinn. Og hvörnin segir þú þá, sýn oss föðurinn. Trúir þú
eigi að eg em með föðurnum og faðirinn með mér? Þau orð eg tala til yðar þau
tala eg ei af sjálfum mér. Faðirinn, sá sem með mér býr, hann gjörir þau verk.
Trúið mér að eg er með föðurnum og faðirinn er með mér. Ef ei annars, þá trúið
mér þó fyrir verkanna sakir. Sannlega, sannlega segi eg yður: Hvör hann trúir á
mig sá mun gjöra þau verk sem eg gjöri, hann mun og gjöra þessum meiri, því að
eg fer til míns föðurs. Og hvörs þér biðjið föðurinn í mínu nafni það vil eg
gjöra svo að faðirinn dýrkist í syninum. Ef þér elskið mig þá haldið mín boðorð.
Og eg mun biðja föðurinn að hann gefi yður annan huggara, þann sannleiksanda
hvörn heimurinn fær ekki meðtekið, því hann sér hann eigi og þekkir hann eigi.
En þér þekkið hann, því hann er hjá yður. Eg mun vera með yður. Eigi læt eg yður
föðurlausa. Eg kem til yðar. Innan skamms tíma þá mun heimurinn ekki sjá mig en
þér skuluð sjá mig, því að eg lifi og þér munuð og lifa. Á þeim degi kenni þér
að eg er með föðurnum og faðirinn með mér og eg með yður. Hvör hann hefur mín
boðorð og heldur þau hann er sá sem mig elskar. Og hvör hann elskar mig hann
elskast af mínum föður og eg mun elska hann og eg mun opinbera mig fyrir hönum.
Þá sagði Júdas ekki Ískaríot til hans: Herra, hvað er það að þú vilt opinbera
þig fyrir oss en ekki fyrir heiminum? Jesús svaraði og sagði til hans: Hvör hann
elskar mig sá varðveitir mín orð og minn faðir mun elska hann og við munum til
hans koma og í hjá hönum vistarveru gjöra. En hvör hann elskar eigi mig sá
varðveitir eigi mín orð. Og það orð þér heyrið er ei mitt heldur föðursins, þess
sem mig sendi. Þetta sagða eg yður með því eg var hjá yður. En huggarinn, hinn
heilagi andi, þann er minn faðir mun senda yður í mínu nafni, hann sjálfur mun
kenna yður alla hluti og áminna yður á allt hvað eg sagða yður. Minn frið læt eg
hjá yður, minn frið gef eg yður. Ei svo sem heimurinn gefur þá gef eg yður.
Yðart hjarta hryggist ei né skelfist. Þér heyrðuð það eg sagða yður. Eg fer burt
og kem til yðar aftur. Ef þér elskuðuð mig þá gleddust þér við það að eg sagða:
Eg fer til föðursins því að faðirinn er mér meiri. Og nú sagða eg yður það fyr
en það sker svo að þér trúið þá það er skeð. Hér eftir mun eg ei tala margt til
yðar, því höfðingi þessa heims kemur og með mig hefur hann ekkert. Heldur það að
heimurinn viti það eg elska föðurinn og það eg gjöri svo sem faðirinn hefur mér
boðið. Stöndum upp og göngum héðan. Eg em sannur vínviður og minn faðir er
víngarðsmaðurinn. Hvern kvist á mér sem að ei færir ávöxt mun hann afkvista. Og
hvörn þann sem ávöxt færir mun hann hreinsa svo að hann færi meiri ávöxt. Þér
eruð nú hrein fyrir sakir þess orðs sem eg talaði við yður. Líka sem
vínkvisturinn fær ekki fært ávöxt af sjálfum sér nema hann sé á vínviðartrénu
svo eigi heldur þér, nema þér blífið á mér. Eg em vínviðartréð en þér
vínviðarkvistirnir. Hvör hann blífur í mér og eg með hönum sá færir mikinn
ávöxt. Því að án mín fái þér ekkert gjört. Hvör sá ei blífur í mér hann er út
kastaður sem annar vínkvistur og uppþornar og þeir saman lesa þá og kasta á eld
og brenna. Nú ef þér blífið í mér, og mín orð blífa í yður, biðjið þá hvers þér
viljið og það skal yður veitast. Þar með verður minn faðir dýrkaður að þér færið
mikinn ávöxt og verið mínir lærisveinar. So sem elskaði mig minn faðir líka svo
elska eg yður. Blífið í minni ástsemd. Ef þér varðveitið mín boðorð þá blífi þér
í minni ástsemd, líka sem eg varðveiti míns föðurs boðorð og eg blíf í hans
ástsemd. Þetta tala eg því til yðar að minn fögnuður blífi hjá yður og yðar
fögnuður uppfyllist. Það er mitt boðorð að þér elskist yðar á millum svo sem eg
elskaði yður. Enginn hefur meiri ástsemd en svo að hann setur sitt líf út fyrir
sína vini. Þér eruð mínir vinir ef þér gjörið það eg býð yður. Héðan af kalla eg
yður ekki þénara því að þjóninn veit ei af því hvað herrann gjörir. En yður segi
eg vini. Því að allt hvað eg heyrða af mínum föður það hef eg kunngjört yður.
Eigi útvöldu þér mig heldur hef eg útvalið yður, og eg skikkaði yður að þér
gangið og færið ávöxt svo að yðar ávöxtur blífi til þess að hvörs þér biðjið
föðurinn í mínu nafni það gefi hann yður. Það býð eg yður að þér elskið hvör
annan. Ef heimurinn hatar yður þá vitið, hann hefur mig fyrri hatað en yður. Ef
þér væruð af þessum heimi þá elskaði heimurinn hvað hans væri. En með því þér
eruð ekki af þessum heimi heldur útvalda eg yður af heiminum, fyrir það hatar
yður heimurinn. Minnist á mín orð er eg sagða: Þjóninn er ekki meiri sínum
herra. Ef þeir hafa ofsótt mig þá munu þeir yður ofsækja einnin. Hafi þeir geymt
mín orð þá munu þeir og geyma yðar orð. En allt þetta munu þeir gjöra yður fyrir
míns nafns sakir, því þeir þekkja ekki hann þann er mig sendi. Ef eg væri ei
kominn og hefði ei sagt þeim það þá hefðu þeir öngva synd. Nú hafa þeir ekki
hvar þeir verndi sína synd með. Hvör sem mig hatar sá hatar og minn föður. Ef eg
hefði ei gjört þau verk á meðal þeirra sem enginn hefur annar gjört þá hefðu
þeir öngva synd. En nú hafa þeir séð þau og hata þó bæði mig og minn föður.
Heldur það sú málsgrein sem skrifuð er í þeirra lögmáli uppfyllist: Fyrir ekkert
höfðu þeir mig að hatri. En þá sá huggarinn kemur sem eg mun senda yður af mínum
föður, sem er sannleiksandi hvör af föðurnum framgengur, hann mun bera vitni af
mér, því þér hafið í upphafi hjá mér verið. En allt þetta hef eg talað til yðar
svo að þér hneykslist ekki. Því að þeir munu forboða yður. Og sá tími kemur að
hvör yður líflætur hann meinar sig gjöra þægt verk Guði. Og þetta gjöra þeir
yður því að þeir þekkja hverki föðurinn né mig. En þetta tala eg því til yðar að
nær sú stund kemur þá skulu þér minnast þar á að eg sagða yður það. En þetta
sagða eg yður ekki í upphafi því eg var hjá yður. Og nú fer eg til hans sem mig
sendi og enginn yðar spyr mig að: Hvört fer þú? Heldur af því eg talaði þetta
til yðar þá uppfylltist yðar hjarta af hryggð. En eg segi yður þó sannleikinn.
Það batar yður að eg fari héðan, því ef að eg fer ekki í burtu þá kemur ei
huggarinn til yðar. En ef eg fer héðan þá mun eg senda hann til yðar. Og þá hann
kemur straffar hann heiminn fyrir syndina og fyrir réttlætið og fyrir dóminn.
Fyrir syndina, því þeir trúa ekki á mig. En fyrir réttlætið, því eg fer til
föðursins og þaðan af sjái þér mig ei. En fyrir dóminn, því að þessa heims
höfðingi er dæmdur. Eg hefi margt að segja yður en þér fáið ei allt að sinni það
borið. Nær að kemur sá sannleiksandi þá mun hann kenna yður allan sannleik, því
að ei tekur hann af sjálfum sér heldur hvað hann heyrði, það talar hann og hvað
ókomið er það kunngjörir hann yður. Hann sami mun auglýsa mig því að af mínu mun
hann það taka og kunngjöra yður. Um lítinn tíma munu þér ei sjá mig. Og enn
aftur um lítinn tíma munu þér sjá mig, því að eg fer til föðursins. Þá sögðu
hans lærisveinar sín á milli: Hvað er það hann sagði oss: Um lítinn tíma þá munu
þér ei sjá mig og enn aftur um lítinn tíma munu þér sjá mig, því að eg fer til
föðursins? Hvað er það hann segir: Innan lítils tíma? Vær vitum ei hvað hann
segir. Þá fornam Jesús að þeir vildu spyrja hann að og sagði til þeirra: Þér
spyrjið að því yðar á milli að eg sagða, um lítinn tíma þá munu þér ei sjá mig
og þá enn aftur um lítinn tíma munu þér sjá mig. Sannlega segi eg yður, þér
munuð gráta og syrgja en heimurinn mun fagna. Þér verðið hryggvir en yðar hryggð
mun snúast í fögnuð. Konan nær hún skal fæða þá hefur hún hryggð því að hennar
stund er komin. En þá hún hefur barnið fætt minnist hún ekki þess harmkvælis
lengur fyrir fagnaðar sakar, því að maður er í heiminn borinn. Þér hafið nú
hryggð en eg skal sjá yður aftur og yðar hjarta skal fagna og yðar fögnuð skal
enginn af yður taka. Og á þeim degi munu þér mig einskis spyrja. Sannlega,
sannlega segi eg yður, hvörs þér biðjið föðurinn í mínu nafni það mun hann gefa
yður. Hingað til hafi þér einskis beðið í mínu nafni. Biðjið, þá munu þér
meðtaka svo að yðar fögnuður fullkomnist. Þetta hef eg talað í orðskviðum til
yðar. Sá tími kemur að eg tala ei í orðskviðum til yðar heldur kunngjöri eg yður
berlega af mínum föður. Á þeim tíma munu þér biðja í mínu nafni. Og ei segi eg
yður að eg muni biðja föðurinn fyrir yður því að sjálfur faðirinn elskar yður af
því þér elskuðuð mig og trúðuð það eg sé af Guði út genginn. Eg em af föðurnum
útgenginn og kom í þennan heim og eg forlæt aftur þennan heim og fer til
föðursins. Hans lærisveinar segja þá til hans: Sé, nú talar þú berlega og mælir
öngva orðskviðu. Nú vitum vér að þú veist alla hluti og þarft ei þess við að
nökkur spyrji þig. Fyrir það trúum vér að þú sért af Guði útgenginn. Jesús
svaraði þeim: Nú trúi þér. Sjáið, sú stund kemur, og er nú þegar komin, að þér
tvístrist í sundur, hvör til sinna, og látið mig einsaman. En eg er þó ei
einsaman því að faðirinn er með mér. Þetta tala eg því til yðar að þér hefðuð
frið í mér. Í heiminum hafi þér hörmung en verið þó hughraustir því að eg hef
yfirunnið heiminn. Eintalið. Skoða nú, sál mín, allt hvað hér er skrifað, því að
allt er það skrifað oss til lærdóms og áminningar, að vér fyrir þolinmæði og
huggun ritninganna hefðum vonina. Ó, þú allra kærasti herra Jesú Kristi,
sannlega eru þín orð sem þú hefur talað andi og sannleikur. Það fékk svo Pétur
að skynja þá hann sagði: Þú hefur orð eilífs lífs. Slíkt hið sama meðkenndu þeir
þjónar höfðingjanna sem sendir voru til að fanga þig þá þeir sögðu: Aldrei hefur
nökkur maður svo talað sem þessi maður. Minn Guð, þú ágætasti mælskumeistari,
þín ræða er hrein, þín orð eru sætari en hunang þeim sem þig elska. Þínar varir
eru sem drjúpandi hunangsseimur. Hunang og mjólk er undir þínum tungurótum. Þín
predikun er sætari en hunang og þínar varir sætari en hunangsseimur. Hvör
smakkar þar af hann þyrstir þar eftir jafnan. Viðurkenn þú, mín sál, náð þíns
frelsara sem sín orð, svo ríkuglega gefur með fjölda þeirra sem þau fram flytja.
Ekki er það tungumál í hvörju ei heyrist hans raust. Hans orð útbreiðist um öll
lönd og hans ræða til heimsins enda. Já, sál mín, það er raust þíns vinar sem
kallar og segir: Statt upp unnösta, mín ágæta, kom hér. Já, drottinn Jesú, það
er þín raust um hvörja þú hefur sagt: Hvör yður heyrir hann heyrir mig. Drottinn
minn Guð, hér er eg og eg hef með María það góða að mér tekið og sit til þinna
fóta og hlýði á þína ræðu. Minn frelsari, opna þú mín eyru að eg heyri og
skilji. Lát mig ei óhlýðinn vera né til baka að ganga. Gef mér hlýðið hjarta og
uppvek mín eyru að eg heyri til og hlusti sem góður lærisveinn. Minn frelsari,
tilbú þú mitt hjarta með heilögum anda þínum svo það góður akur gjörist í
hvörjum það heilsusama sæði þíns orðs staðar nemi og ávöxt góðan færi. So sjá nú
til, mín sál, að þú haldir fast á því heilsusama orði sem þú hefur af drottni
fengið og forðast fals lærdóma sem ekki eru annað en mannasetningar. Forðast þú
þá sem sjálfir smíða sér kenningar, snúa eyrum frá sannleikanum og snúast að
lognum dæmisögum. Samlaga þig ekki þeim sem sitja fyrir sínum kennifeðrum í
samkundu sem Guðs fólk, heyra Guðs orð en breyta þar ekki eftir heldur blístra
eftir þeim og dára þá í mörgu, og lifa samt í sinni ágirnd, hvörja Guð mun
straffa á sínum tíma og þeim með hræsnörum laun gefa. Drottinn minn, Jesú
Kristi, lát mig ávallt heyra þína raust, því hún er harla fögur. Lát mig vera
sauðarkind í þínu haglendi. Því að það er mín huggun í minni efstu neyð að þitt
orð muni næra mitt hjarta. Já, hefði þitt heilaga orð ekki mín huggun verið þá
væri eg nú forgenginn í minni neyð og angist. Tak ei þitt sannleiks orð úr mínum
munni, því að þitt orð er mínum munni sætara en hunang. Lát þína hægri hönd
leiða mig í mínu húsi og að eg mig jafnan reiði uppá þitt heilaga orð og að eg
það varðveiti í mínu hjarta svo eg syndgi ekki í móti þér. Drottinn minn, eg
gleðst og fagna yfir þínu orði sem yfir miklu herfangi góðu. Því orð drottins er
ekki utan sannleikurinn. Vona þú á hans orð, mín sál, því það er óbrigðult, og
hvað hann lofar það heldur hann. Já, himinn og jörð munu forganga en hans orð
forganga eigi. Drottinn Jesú, upp vek þú mitt hjarta svo sem þú gjörðir þeirri
kvinnu Lýdis, þá Pálus henni áheyrandi predikaði, svo eg það heyri, skilji og
rótfesti og þar eftir breyti. Lát mitt hjarta ekki vera sem lekan pott sem ei
kann lærdóminum að halda. Lát mig ei vera sem gálausan tilheyranda orðsins,
heldur að eg mætti einnin þar eftir lifa og breyta. Úthell yfir mig anda
sannleiksins og lúk upp mínum skilningi svo eg þitt orð heyri, rótfesti og
ávöxtinn færi í þolinmæði. Áttundi kapítuli. Um þá huggunarsömu og hjartnæmilegu
bæn drottins. En þetta talaði Jesús og hóf upp sín augu til himins og sagði:
Faðir, stundin er komin að þú auglýsir son þinn svo að þinn sonur auglýsi og
þig. Svo sem þú gafst hönum vald yfir öllu holdi að hann gefi þeim öllum er þú
gafst hönum eilíft líf. En það er eilíft líf að þeir viti þig einan sannan Guð
vera og þann þú útsendir Jesúm Kristum. Eg auglýsi þig á jörðu og fullkomnaði
það verk sem þú fékkst mér að gjöra. Og nú auglýs mig, faðir, hjá sjálfum þér
meður þeirri dýrð er eg hafði hjá þér áður en heimurinn var. Eg hefi opinberað
nafn þitt hjá mönnönum, þeim er þú gafst mér af heiminum. Þeir voru þínir og þú
gafst mér þá og þeir geymdu þín orð. Nú vita þeir að allt hvað þú gafst mér sé
af þér. Því þau orð er þú gafst mér þá gaf eg þeim og þeir hafa þau meðtekið og
sannlega viðurkennt það eg er af þér útgenginn, og þeir trúa því að þú sendir
mig. Eg bið fyrir þeim. Eigi bið eg fyrir heiminum heldur fyrir þeim hvörja þú
gafst mér, því þeir eru þínir. Allt hvað mitt er það er þitt og hvað þitt er það
er mitt og í þeim er eg auglýstur. Og eg er ei nú meir í heiminum en þeir eru í
heiminum. Og eg kem til þín. Heilagur faðir, geym þá í þínu nafni, hvörja þú
gafst mér, að þeir séu eitt svo sem við. Á meðan eg var hjá þeim í heiminum þá
geymdi eg þá í þínu nafni. Og hvörja þú gafst mér þá varðveitti eg og enginn af
þeim er glataður nema sá einn glötunarsonur, svo að ritningin uppfyllist. En eg
kem til þín og þetta tala eg í heiminum svo að þeir hafi þinn fullan fögnuð með
sjálfum sér. Eg gaf þeim þín orð og heimurinn hatar þá, því að þeir eru ekki af
heiminum. Eg bið ekki að þú takir þá af heiminum heldur að þú geymir þá frá
illu. Þeir eru ei af heiminum svo sem eg er ei af heiminum. Helga þú þá í þínum
sannleik. Þín orð eru sannleikur. Líka sem þú sendir mig í heiminn svo sendi eg
þá í heiminn. Fyrir þá helga eg sjálfan mig svo að þeir séu og heilagir í
sannleikanum. Eg bið ei einasta fyrir þeim heldur jafnvel fyrir þeim sem trúa
munu á mig fyrir þeirra orð, svo að þeir séu allir eitt. Svo sem þú faðir ert
meður mér og eg meður þér, að þeir séu og eitt meður okkur svo að heimurinn trúi
það þú sendir mig. Og þá dýrð sem þú gafst mér þá gef eg þeim að þeir séu og
eitt svo sem við erum og eitt og eg með þeim og þú meður mér svo að þeir séu
fullkomnir í eitt, og það að heimurinn kenni að þú sendir mig og það þú elskaðir
þá svo sem þú elskaðir mig. Faðir, hvörja er þú gafst mér þá vil eg að hvar sem
eg er þá séu þeir með mér svo þeir sjái mína dýrð þá þú gafst mér. Því að þú
elskaðir mig fyrr en heimurinn var skapaður. Réttvísi faðir, heimurinn kennir
þig eigi en eg þekki þig og þessir vita það þú sendir mig, og þitt nafn gjörða
eg þeim kunnugt svo að sú ástsemd með hvörri þú elskaðir mig sé í þeim og meður
þeim. Eintalið. Sjá þar, mín sál, það er sú bæn og hjartans andvarpan sem
drottinn, þinn frelsari, hefur á degi síns holds með sterku kalli og tárum fyrir
þig Guði offrað og fyrir alla sem hans faðir hönum gefið hafði. Og Guð hefur
hann hér um bænheyrt. Því þessi hans bæn er ei aðeins kærleikans verk svo sem þá
einn kristinn biður fyrir öðrum, heldur er hún einnin sú rétta fórnfæring og
einn partur af því friðþægingaroffri sem Guðs reiði stillt hefur og oss við Guð
forlíkað, hvörja bæn Jesús í paradís byrjaði og á fjallinu Oliveti fram færði en
á krossinum endaði, og með hvörri hann frammi fyrir oss frammi stendur hjá
föðurnum enn í dag. Hér biður ekki einsamall manndómurinn heldur og einnin
guðdómurinn sem er sú rétta persóna Jesús, vor meðalgangari, Guð og maður, sem
hefur lagt sig á millum Guðs og vor syndugra manna. Þess vegna nær svo langt og
vítt kraftur þessarar bænar sem veröldin er víð. Lát það nú vera þína huggun mín
sál að Jesús Kristur er til Guðs hægri handar og biður fyrir þér. Hann er vor
túlkur hjá föðurnum og sá rétti kennimaður sem eilífur er. Og því er hans
kennimannsskapur eilífur, hvar af hann hólpna gjörir þá sem með hans fulltingi
til Guðs komast. Vert nú glöð af hjarta, mín sál, í þínum drottni, því hann
hefur svo vel beðið fyrir þér sem fyrir sínum postulum þá nálægum og svo fyrir
öllum þeim sem fyrir postulanna orð og kenningar á hann trúa. Drottinn Jesú, eg
trúi fastlega á þín orð, það veistu, og eg efast ekki að þú munir bænheyrður
verða, hvar fyrir eg trúi að Guð muni mér við sannleikinn halda svo eg blífi í
þér og þú í mér og að faðirinn hafi þá elsku á mér sem hann hafði á þér fyrir
heimsins upphaf, frá hvörri elsku enginn kann mig slíta. Hann hefur líka gefið
mér ríkuglega af sínum anda sem hann hefur yfirfljótanlega úthellt yfir þig, það
er pantur minnar arfleifðar og ber vitni mínum anda að eg sé Guðs barn. Já, eg
veit einnin að eg mun æfinlega vera þar sem þú ert, mun og sjá þína dýrð sem þér
þinn faðir gefið hefur. Ó, drottinn Jesú, innsigla þú þessa samviskunnar stöðuga
huggun í mínu hjarta, með krafti þíns heilaga anda, að eg stöðugur þar við blífi
allt til enda, svo að eg æfinlega hólpinn verði. Því kem eg nú daglega fyrir
þitt auglit, drottinn minn, himneski faðir, og ákalla þitt nafn í nafni þíns
kæra sonar, míns frelsara, sem er minn æfinlegur meðalgangari og árnaðarmaður.
Bænheyr þú mig fyrir sakir elsku þíns kæra sonar og fyrir hans bænastað, því
hann er sá þú jafnan bænheyrir. Hann er sá sem þú hefur gefið heiðingjana í sína
arfleifð og veraldarinnar enda til eignar. Hann er sá þú hefur skipað oss að
hlýða. En hann segir við oss: Sannlega, sannlega segi eg yður, hvörs þér biðjið
föðurinn í mínu nafni það mun hann veita yður. Í þessu nafni kem eg nú til þín
og stend hér og bið þig fyrir sakir þíns eingetna sonar og þér samlíka sonar. Í
hans nafni, drottinn, bænheyr mig. Ó, drottinn, vert mér líknsamur. Eg bið þig
vegna fyrirbónar þíns hjartans kæra sonar sem til þinnar hægri handar situr,
hneig þú þitt eyra til mín og heyr. Lát upp þitt auga og sjá. Heyr þú mína bæn
og andvarpan. Sjá og álít mig náðarsamlega í míns frelsara nafni. Amen. Níundi
kapítuli. Hvörnin drottinn Jesús eftir lofsönginn gekk til viðsmjörsfjallsins og
hvað hann á veginum talaði við sína lærisveina. Og sem þeir höfðu lofsönginn
sungið gekk Jesús út eftir vana yfir um lækinn Kedron til fjallsins Oliveti. En
hans lærisveinar fóru með hönum. Hann sagði þá til þeirra: Á þessari nóttu munu
þér allir hneykslast á mér því að skrifað stendur: Eg mun slá hirðirinn og
sauðir hjarðarinnar munu tvístrast. En þá eg er upprisinn vil eg ganga undan
yður í Galíleam. En Pétur andsvaraði og sagði til hans: Þó allir hneykslist á
þér þá vil eg þó ekki hneykslast á þér. Jesús sagði til hans: Á þessari nóttu
áður en haninn galar tvisvar muntu afneita mér þrisvar. Pétur hann talaði þá enn
frekar: Já, þó eg ætti að deyja með þér skyldi eg ekki afneita þér. Og slíkt hið
sama sögðu allir lærisveinarnir. Þá kom Jesús í þann stað með þeim sem kallast
Getsemane. Þar var einn grasgarður hvar inn að Jesús gekk og hans lærisveinar.
En Júdas sem hann forréð vissi vel af þeim sama stað, því Jesús hafði oft verið
þar með sínum lærisveinum. Þá sagði Jesús til þeirra: Setjið yður hér niður
meðan eg geng burt þangað og biðst fyrir. Eintalið. Drottinn kennir oss að vera
þakklátum þegar að vér höfum meðtekið Guðs lán og gáfur. Hlusta þú til og legg í
minni, mín sál, hvörnin þinn lausnari að kvöldmáltíðinni endaðri gjörir þakkir
og lof segir sínum himneska föður. En þessir lofsöngvar voru sá 113., 114.,
115., 116., 117., 118. sálmur hvörja sex sálma Gyðingarnir voru vanir að lesa
hvörn eftir annan um páskatímann, einkum þá þeir höfðu páskalambið etið. Skoða
nú, mín sál, hið mikla lítillæti þíns drottins, því þó hann væri herra yfir
allri skepnu lét hann sér ekki minnkunn þykja með sínum lærisveinum borðsálminn
að lesa og matinn eða máltíðina að þakka. Og hér með hefur hann þér eftirdæmi
gefið að þú skulir hans fótsporum fylgja. Þess vegna hvört sem þú etur eða
drekkur, eða hvað þú gjörir með orð og verk, þá gjör það allt í nafni drottins
Jesú, til dýrðar Guði, og þakka Guði föður fyrir hann. Og svo oft sem þú yfir
þínum borðum vilt lofgjörð Guði þá þenk á þetta eftirdæmi drottins og muntu þess
hjartanlegar það gjöra. Bið þú og þakka Guði án afláts og halt kostgæfliga til
bænarinnar öllum þeim í þínu húsi eru svo sem drottinn gjörði við sína
lærisveina. Því enginn tekur það hönum er ekki gefið, því hvað hefur þú það þú
hafir ei þegið? En hafir þú það þegið, því viltu þér hrósa svo sem þú hefðir það
af sjálfum þér til? Minn himneski faðir, þú ert að sönnu sá sem vor hjörtu
uppfyllir með sinni fæðslu og með gleði. Allra skepna augu vona á þig drottinn
og þú gefur þeim þeirra fæðslu í hæfiligan tíma. Þú upplætur þína milda hönd og
seður allar lifandi skepnur með þinni blessan. Nær þú gefur þá safna þær og nær
þú þína hönd upp lætur þá verða þær mettar. Blessa þú og metta mig einnin, ó,
drottinn minn, og alla þá í mínum húsum eru. Þá vil eg æfinlega færa þér offur
minna vara og þakka þér fyrir allt það þú hefur gefið mér. Eg vil þitt nafn lofa
og prísa það frekast eg kann og má, þó ertu enn meiri og æðri. Eg vil prísa þig
af öllum mætti og ei upp gefa og þó fæ eg ei upp talið til fulls þína gæsku svo
er hún ómælanleg. Amen. Drottinn tekur sínum lærisveinum vara fyrir þeirri
hneykslan af hans pínu. Á þessari nótt sagðir þú munu þér allir hneykslast á
mér. Því þú vissir vel drottinn að Pétur mundi þér afneita og allir lærisveinar
þig forláta. Því þú varst settur í ??on til eins hyrningarhornsteins og til
hneykslunarhellu til snöru og falls Jerúsalemsborgarinnar. Og margir af þeim
hafa rekið sig á þig eru í sundur fallnir, í snörunni fastir og fangnir orðnir.
Því þú varst næsta ósýnilegur á að líta hjá öðru fólki og þú varst sá
forsmáðasti og mest óvirtur, fullur sorgar og sjúkleika. Þú varst svo foraktaður
að menn byrgðu sig fyrir þér, því hafa þeir ekki sinnt þér. Já, drottinn Jesú,
svo hneykslast margur á þér enn í dag, svo að þú ert það teikn sem mjög er í
móti mælt af öllum þeim þitt nafn þekkja ekki. Þeir hneykslast á þinni persónu
og mæla á móti þínum kenningum. Þeir hneyksla sig á þinni pínu og steyta sig á
þínum dauða. En þú ert sannur Guð og sannur maður í einni persónu, því geta þeir
ei trúað. Þú boðar og veitir syndanna fyrirgefning af þinni skærri náð en þeir
vilja hana með sinni forþénustu hafa. Þú vilt þeir skuli ok og þinn kross eftir
þér bera en þeir fylgja vellystingum þessarar veraldar og forsaka svo þitt sæta
ok. En mér ertu réttur og sannur grundvöllssteinn, drottinn minn, Jesú, einn
stöðugur hyrningarsteinn sem ávallt réttur er. Á þig trúir mín sál og treystir í
lífinu og dauðanum. Þar fyrir mun eg aldrei til skammar verða. Gef mér þig rétt
að þekkja, sannan Guð og sannan mann, þig að prísa, þín orð að læra, skilja og
mér til sáluhjálpar að færa og mig af þinni pínu að hugga alla tíma og þitt ok
viljuglega að draga, því sæll er sá sem ekki hneykslast á þér. Amen. Sá rétti
hirðir, Kristus, var sleginn sinnar hjarðar vegna. Þú varst að sönnu sá góðir
hirðir, drottinn Jesú, sá einka og æðsti hirðir, sá voldugi hirðir sem þínum
sauðum beitir og þá bælir sjálfur, sem leitar þeirra ef vantar og hefur þá upp
sem villast. Þú sem þá sáru læknar og gætir þeirra veiku, verndar þá mettu og
körsku og hefur réttilega umhyggju fyrir þeim. En hvaða sárum eru það, minn
ágæti hirðir, í þínum höndum? svo ertu særður í húsum þeirra sem þig elskuðu og
þú hefur fyrir þína sauði þitt líf látið. Svo hefur drottinn þinn Guð plagað þig
með svikdómi og allra vorra syndum á þig hlaðið. Þú sverð, gjör þig reiðubúið
segir drottinn Sebaoth yfir minn hirðir og yfir þann mann mér nákomnastur er.
Slá þú hirðirinn svo mun hjörðin tvístrast. Ó, minn drottinn og minn hirðir,
hvað kærar hefur þú þínar sauðakindur? Þú þoldir sverð þíns föðurs og leiðst þau
slög sem vér höfðum forþént. Með þínum benjum erum vér læknaðir, hegningin
liggur á þér svo vér hefðum friðinn. Minn drottinn Jesú Kristi, beit þú mér
jafnan í þínu græna haglendi þinna heilögu orða og lát mig ná fersku vatni
þinnar huggunar. Leita þú að mér þá eg villist í burtu og græð þú mig þá eg fæ
ákomur. Lát mig ávallt vera einn af sauðum þíns haglendis og þig minn góða
hirðir rétt að þekkja og þinni röddu að hlýða. Frelsa þú mig af þeim helvíska
úlfi. Endurnær þú og æfinlega vernda mína sál og mitt líf til eilífs lífs. Amen.
Um tvístran og ofsókn sauðanna drottins. Minn herra Jesú, svo sem þínir
lærisveinar tvístruðust og flúðu þá þú fanginn varst og bundinn, sem þú þeim
áður sagt hafðir, svo eru enn í dag þeir sem á þig trúa haldnir sem sauðir sem
öngan hirðir hafa. Vér erum svo nær á oss komnir sem þeir minnstu og dauðanum
undirgefnu. Vér erum veröldunni að sjónarspegli orðnir. Englunum líka og
mönnönum. Vér erum dárar haldnir þinna vegna. Vér erum jafnan svo sem bölvan
veraldarinnar og landhreinsunaroffur öllu fólki. Þinna vegna er oss slátrað
daginn út og erum haldnir slátrunarfé. Ó, drottinn minn Guð og faðir, þú munt að
sönnu þínu fólki ekki útskúfa og þína arfleifð ekki forláta, þess biðjum vér
drottinn. Hirtu oss ekki í þinni reiði og ei plága oss í þinni grimmd svo þú
þitt fólk ekki eyðileggir. Úthell þinni reiði yfir heiðingjana sem þig ekki
þekkja og yfir þær kynkvíslir sem þitt nafn ekki ákalla. En miskunna þú oss sem
erum sauðir þíns haglendis. Því þú verndar slátrunarféð sökum hinna vesalings
sauðanna. Þó þú tvístrir þinni samkundu þá getur þú haft hana saman aftur og
munt hana bívara svo sem hirðirinn sína hjörð, svo að þín hjörð verður talin út
og inn. Ó hó, fagnið nú sauðakorn hirðarans Jesú Kristí og verið glaðir því að
þér hafið dyggvan hirðir, hann kann að deyða og að lífga aftur. Hann kann að
særa og græða aftur. Í sinni reiði særir hann en í sinni náð miskunnar hann sig
yfir þá. Ó, drottinn Jesú, þú allra trúasti hirðir, hamla úlfinum sem þína hjörð
vill sundur slíta og beit þinni hjörð í náðum. Halt oss saman og vernda oss sem
þinn augastein. Og tak oss, þína hjörð, úr útlegð þessari inn í það eilífa
sauðahús. Amen. Um gang drottins yfir um lækinn Kedron. Þessi lækur hann rennur
í milli Jerúsalem og fjallsins Oliveti, ofan eftir einum dal. Hefur nafn fengið
af myrkri og sem líklegt er af dimmu vatni eða vegna þess hann hefur runnið í
djúpum dal og með skógi vöxnum tveim megin. Hér hlýtur þú, sál mín, að líta á
bak aftur í það Gamla testamentið, til kóngs Davíðs hvör eð var fyrirmyndan
herrans Kristí, þá hann af Akítófel, sínum æðsta ráðgjafa og kærasta vin
forráðinn og svikinn var og af sínum eigin syni frá landi og lýðum útrekinn. Þá
gekk hann einnin með sínum vinum og fótgangandi þénörum yfir um þennan myrkva
eða svarta læk Kedron til þess viðsmjörsviðarfjalls sem almennt nefnist Oliveti.
Hann gekk með allskonar pínu og hryggð, með skýldu andliti, grét sárlega og bar
upp sínar nauðir fyrir Guði. Bað og í móti Akítófel en gaf sig þó auðmjúklega
undir Guðs náðugan vilja. Þoldi bölvan og háðyrði Símeí hvör Davíð grýta vildi
og blóðhund kallaði og einn trúlausan mann við hvörjum hann þagði sem annað
lamb. Sjá, mín sál, þann sama gang gengur hér þinn frelsari, sá rétti
Ísraelskónur og sá elsku maður drottins og fullkomnar þessa fyrirmyndan í allan
máta, þar hann af sínum lærisveini svikinn var og af sjálfs síns fólki til dauða
dreginn. Mun þú þig, sál mín, gleym ekki þessum hryggðargangi Davíðs og herrans
Kristí, því Kristur er undan genginn, því hlýtur þú að fylgja honum eftir. Ó, þú
miskunnsami Jesú Kristi, hvað margan hryggðargang á maður kristinn fyrir höndum
í gegnum freistingar og krossburð, sóttir og vesöld, hungur og ánauð, smán og
spott. Já, í gegnum neyð og dauða, fyrr en hann komist þennan eymdardal heimsins
á enda, sem svo næsta dimmur og þröngur er. Hjálpa þú mér, drottinn Jesú Kristi,
að eg þolinmóður sé á mínum vegi og í lítillætinu þér fylgi svo sem þínir
lærisveinar. Og þá eg geng í myrkranna dal lát mér lýsa geisla þinnar huggunar.
Fær mig þá aftur í ljósið svo eg mína lyst megi æfinlega hafa á þinni náð.
Níundi kapítuli. Drottinn ávítar Pétur fyrir oftraust sem hann hefur á sjálfum
sér og segir hönum fyrir sitt hryggilega fall. Hér skaltu aðgæta, mín sál, hvað
mjög svo Pétur og aðrir treystu uppá sig. Sjá hér hvað hold og blóð gjörir. Því
þá drottinn lét á sér heyra hvörsu að allir þeir mundu á sér hneykslast og
yfirgefa sig þá lá það svo Pétri þungt, líka sem Jesús tryði hönum svo lítt,
býðst þar fyrir til að hann vilji fyrir þá alla, herranum Kristó líka vel í
dauðanum fylgja. Og slíkt sama sögðu allir lærisveinarnir. En litlu síðar þá að
fram kom þá reyndust þeir í neyðinni svo sem hérinn reynist sínum ungum. Þar af
sér þú, sál mín, hvað mjög vér megum treysta uppá vort hold og blóð. Sannlega er
mannsins hjarta stolt en þó blautt og hrætt. Hvör kann þar um að hugsa? Stolt er
það á meðan vel gengur, því það er ekki hægt að temja eða stilla. Það fylgir
sínum eigin vilja og lætur sér ekki segjast. En rakt og blautt er það þá illa
gengur. Í því er ekki annað en víl og volgur, þá rennur það fyrir einu þjótandi
laufblaði og ef mögulegt væri í gegnum einn járnmúr. En þú, drottinn Jesú, ert
sá sem vor hjörtu grundar og vor nýru rannsakar, þú þekkir oss alla, þú þarft ei
vitna að leita um neinn. Enginn þekkir sjálfan sig en fyrir þér erum vér allir
óduldir. Þú þekkir minn götustíg og veist hvað eg mun láta gjört eður ógjört
allt til endadags. Greið þú götu mína eftir þínu orði og lát ekkert ranglæti
drottna yfir mér. Leið mig í þínu réttlæti og lát mig ekki falla í synd á synd
ofan. Tak frá mér hvað mér skaðlegt er og gef mér það sem mig bata kann. Gef mér
það hjarta sem þig óttist, það sinni þig elski, það vit og skyn sem um þig
hugsi, þau eyru sem þér hlýði, þau augu sem jafnan á þig horfi. Eg bífel þér á
hendi í dag og alla tíma mína sál og líf, sýn og heyrn, og öll skilningarvit og
alla sálarinnar krafta. orð og gjörðir, allt hvað eg hefi innra og ytra, minni,
sinni, trú og traust og alla lífs og sálar staðfesti fel eg í þína megtuga milda
hönd. Vernda þú það og varðveit dag og nótt, hvörn tíma og augnabilk héðan í frá
að eilífu. Amen. Um þann grasgarð Getsemane, sem þýðist viðsmjörspressa. Í
þessum svifum kom Jesús með sínum lærisveinum til viðsmjörspressunnar Getsemane
í þann aldingarð sem þar var, eigi það hann vildi forðast sína pínu heldur að
þeir skyldu þess snarar finna hann. Því bæði Júdas og nálega hvör maður vissi að
hann var vanur oftlega að vera í þessum grasgarði í hvörjum hann eflaust oft
hefur beðist fyrir og sig til sinnar pínu búið. Hér skaltu athuga, sál mín, að
það er enginn markleysa að herrann Kristur er með sínum lærisveinum til
viðarsmjörspressunnar genginn, því þar með ávísar Kristur að hann eini hafi
vínþrúguna troðið og enginn af fólkinu meður hönum. Þar var hann pressaður með
Guðs reiði og svo fergður undir byrði vorra synda að hann sveittist blóðinu. Ó,
drottinn Jesú, þú ert að sönnu kóngur allra kónga og drottinn allra drottna, en
þú hefur þó troðið vínþrúgu þeirrar hræðilegu grimmdarreiði Guðs föðurs. Þú ert
sá rétti vínviðarklasi sem Jósúa og Kaleb af því fyrirheitna landi út báru og
svo varstu pressaður og fergður að vatn og blóð rann af þínum líkama. Þetta er
sá eðla vökvi sem vor hjörtu endurnærir og lífgar. Endurnær þú mig, drottinn,
með þínum vökva og dreif hönum á mína mæddu sál og lífga hana með lífsins vatni
og hreinsa mig með þínu blóði. Enn skaltu hér athuga, mín sál, að svo sem
drottinn leiddi sína lærisveina til viðsmjörspressunnar svo leiðir hann oft og
ósjaldan sín börn til mótlætispressu, kross og mótgangs, undir hvörri pressu þau
svo fergjast að táralækirnir óspart gjöra að renna. Þar fyrir skaltu, mín sál,
hlýðin vera nær sem drottinn setur þig í þessa pressuna og leggur þig undir
þetta mótgangsfarg eftir sínum náðugum vilja. Því það máttu vita að það er þér
fyrir bestu. Já, drottinn Jesú, svo kreistir þú út mínar andvarpanir og kennir
mér að biðja. Svo lætur þú mér leiðast þetta forgengilega líf og langa eftir því
eilífa. Gef þú mér, drottinn, undir þínu fargi og þinni pressu þolinmæði að vera
og þitt ok viljuglega að bera. Kenn þú mér að þekkja að vér í veröldunni angist
hljótum að hafa og gegnum margháttaðar hörmungar hljótum vér í Guðs ríki að
ganga. En þó þú mér byrði á herðar leggir þá hjálpar þú mér að bera hana. Amen.
Um þann grasgarð í hvörjum drottinn varð fanginn. Hvört er nú þinn unnusti
genginn, sála mín? Við viljum leita að hönum. Minn kærasti hann er nú genginn út
í sinn grasgarð. Já, í einn aldingarð er hann genginn að hann skemmti sér í
grasgarðinum og plokki liljurnar. Sjá hér, mín sál, eins og þín eymd upphófst í
aldingarðinum paradísar svo líkaði drottni sína pínu í grasgarðinum að uppbyrja
svo hann með sínum blóðugum sveita afrekaði þér rúm og vist í paradís. Það er og
sumra meining að kennimenn Gyðinga hafi átt þennan grasgarð og hér látið geyma
sitt slátrunarfé til daglegra fórnfæringa. Ó, Jesú, Guðs son, sanna Guðs lamb,
hvörsu viljuglega þú nálægir þig öðrum slátrunar- og fórnfæringarsauðum? Þú
vildir ekki vanda það öðruvís en láta sækja þig þangað í grasgarðinn. Þessi þinn
hryggðargarður er mér fagur aldingarður og í þínum angistargarði gleður sig mín
sál, hvar að hún safnar huggunarblómstrum og liljum fagnaðarins. Haf þig til
vegar, mín sál, og fylg þínum unnusta. Gakk með þínum unnusta til
viðarsmjörsfjallsins með þínu hjarta og arka í hans aldingarði, hugga þig með
hans angist og gleð þig með hans hryggð, því hans hryggð færir þér eilífa gleði
og hans angist eilíft réttlæti. Láttu, drottinn minn, sálu mína í þínum
viðarsmörsgarði oftlega minnast og hugsa um þína hræðilega heljarpínu og þitt
dauðastríð, sér þar inni í lífi og dauða að hugsvala. Amen. Drottinn hlífir þeim
veiku lærisveinum en tók með sér þrjá þá helstu í sinni angist: Þessir þrír voru
Pétur, Jóhannes og Jakob, þeir sem áður á fjallinu Tabor höfðu séð þá himnesku
dýrð herrans Kristí og hans dýrðarlega veldi, og þá hann Jaíri dóttir af dauða
vakti. Þessir voru þeir helstu lærisveinar: Pétur sá helsti, Jóhannes sá
kærasti, sem með sínum bróður Jakob naut bónar sinnar móður Salome að þeir mættu
ganga næst herranum Kristo, en ekki í veraldarinnar hávegum sem þeir meintu
heldur í pínunni. Ekki í stundlegri vellysting heldur í krossi og mótgangi svo
þeir sig með skírn drottins skíra léti og hans kaleik drykki, hans dauðans
angist og mannlegan veikleik sæi. En hina þá veikari voru af sér lét drottinn
hjá Getsemane bíða og hvílast, því þeir voru ennþá veikir, sorgbitnir og
svefnþurfandi. Ó, drottinn Jesú, þú kallast með réttu dásamlegur, því öll þín
verk eru furðuleg og þú fer furðulega með þína heilaga. Þá þú elskar þá agar þú.
Og dómurinn byrjast á þínu húsi. Þess heilagri sem þínir eru þess meiri er
mótgangur. Þess sterkari sem trúin er þess öflugri er freistingin. Þess kærari
þeir eru Kristó þess meiri er sorgin. Því þínir heilögustu eru þínir
stríðskappar og kristnir riddarar. Þú setur þá í öndverðri fylkingu og leggur
uppá þá þau helstu þyngsl af þínum krossi. Að sönnu, drottinn Jesú, það er þinn
vilji að þeir skuli líða með þér og með þér til vegsemdarinnar upphafðir verða
að þeir næst þér berjist og með þér þá dýrðarinnar kórónu öðlist. Ó, drottinn
minn Jesú, þú þekkir mig allra best og veist minn vanmátt. Ef leggur þú mikið
uppá mig þá ert þú trúr og bregst ekki og þú hjálpar mér að bera það. Leggir þú
mér lítið uppá þá veistu samt að án þinnar hjálpar kann eg ekki bera það. Minn
Guð, lát mig ei freistast yfir megn fram og ekki framar en þín mildi mér hjálpar
undir að rísa. Amen. Okur Hvörninn það er fyrirboðið og bannað í guðsorði.
Samanskrifað af séra Guðmundi Einarssyni prófasti að Staðarstað og yfir
Þórsnesþingi, anno 1611 Þegar doktor Albertus Crantzius, sem var einn kanonicus
í Hamborg forðum, spurði það að Martinus Lutherus vildi taka sig upp móti þeirri
rómversku kathólisku kirkju og straffa það ströffunar var vert fannst hjá henni,
sagði hann til Lutherum: Ó, Frater Luthere, abi in cellam et die miserere, það
er: bróðir Luthere far heim í þitt bókahús og syng þar sálminn Miserere heldur
en. Þessi doktor Crantzius vissi fullvel hvörsu að crimen corruptæ relegionis
ríkti þá volduglega hjá þeirri rómversku kathólisku kirkju og gaf af sér
opinberlega þvílíkan ávöxt, drambsemi, fégirnd, saurlífi, blóðskammir, morð, og
annað þessu líkt, sem beinlínis leiddi hana og alla iðranarlausa í eilífa
glötun. Þessi sami doktor Crantzi vissi og fullvel hvörsu að crimen oicupatæ in
ecclesia tyrannidis: týrannaskapur og brynjuð magt sverðs og elds ásamt fölskum
lærdómi, sat á þeim dögum í páfalegu hásæti, svo að dæmi nýlega til fallinn
þeirra tveggja guðsmanna Johannis Hussi og Hieronimi Pragensis, máttu taka dug
og dáð úr geði allra þeirra sem mót vildu standa þeirri rómversku kirkju, þar
þeir báðir höfðu háðuglega brenndir verið til costnitz fyrir hundrað árum undir
Jóhanni páfa, þeim 24 með því nafni, ei fyrir annað enn það þeir í sínum
predikönum ströffuðu soddan óguðlega sálarvillu sem í kenningum og ótérlegu
framferði braut sig út um allan páfadóminn. Þess vegna meinti þessi Crantzius að
Luthero væri það með öllu um megn að rétta það við aftur sem svo lengi hefði í
páfadóminum viðgengist. Falskur lærdómur og magt sverðs og elds mundi sigrinum
halda fyrir hönum sem öðrum er það hefði firrum bragðað. Það sama sem Albertus
sagði við Lutherum um reformerun páfadómsins, má nú á vorum dögum segi ég við
alla þá sem ásetja sér að snúa öld þessari og lagfæra hennar ugglausan,
ótérlegan forgang, sem er, að þeim sé ráðlegra að syngja átölur sínar heima og
biðja guð um náð, heldur en, því það heiti réttilega sér ofofþungan ás um öxl að
taka. Hægra sé blámann hvítan að gjöra en veröld héðan af heilög fræði að kenna.
Og sannarlega þeir sem sig vilja setja upp á móti ósiðum veraldar hljóta að
meðkenna að þessi ráðlagning komi réttilega í veginn fyrir sigur, þar blindir
mega það sjá, auk heldur heilskyggnir, að fjöldi þeirra sem intra ecclesiam s:
kristnir látast vera um hina er ekki að tala, þeir falla sínum herra. Þeir eru,
segi ég, alls ofmargir guð náði í þann leik komnir að spila út hér í heimi sína
epikúriska gleðidaga í fýsn holdsins, girnd augnanna og drambsömu líferni sem
ekki er af guði, og setja sitt datum öldungis upp á ríkdóm, æru með og vinskap
veraldar, meir en upp á guðs vingan. Þeir sem sig vilja setja örðuga móti ósiðum
og forgangi veraldarinnar á vorum dögum, þeir formerkja daglega að fjöldi
þvílíkra eru svo dementati, leiddir af veraldarinnar anda í svo fráhverft sinni,
að háskalaust sé fyrir líf og sál þó þeir hér í stríðskirkjunni seðji sína girnd
með alls konar saurindum holdsins og betali þeirri háleitu guðdómsins þrenningu
allar útilátnar velgjörðir með syndum og glæpum, hórdómum, þjófnaði, meineiðum,
okri, fjölkynngi guðs orða, foröktun og öðru þvílíku. Samt mundi sér leyfast
hindrunarlaust til kórs að ganga í sigurkirkjunni síðar meir með öllum heilögum
og syngja undir með englunum það dýrmæta. Af soddan draumfíflum sem á soddann
hátt halda sig í orði velkristna menn, umsnúa þó guðs náð í munaðlífi með
gjörðum sínum, í því þeir vísvitandi saurga holldið, forsmá herrastéttina, hæða
tignarveldið, plaga skaparann, fóttroða guðs son, og svívirða náðarinnar anda
með sínu ótérlegu framferði. Af þeim eru allmargir svo forhertir faraonis-bræður
að þeim innrætist aldrei nokkur girnd til að ná og fá með öllum heilögum
dýrðarfulla himnaríkisvist og vera hjá guði eilíflega. Ei heldur nökkur hugsun
að forða sér helvítisvist og veru hjá djöflinum og hans árum eilíflega. Hér slá
í vind öllu því sem sendiboðar guðs í jesú kristi stað tala fyrir þeim um
himnaríki og helvíti svo sem öðru ónýtu kellingarhjali. Já, þó guð sjálfur hefli
utan af þeim eins og Gyðingalýð það trjónótt er með sínu heilaga orði og þeir
nær deyði þá með krossi og mótgangi, þá samt eru þeir insensati, kenna ekki þar
til þessara í sál og samvisku. Þeir forbetra sig ekki, þeir kvíða ekki meir
fyrir reiði guðs en naut fyrir belgfylli. Nú eru þó þrjú þau reiðiteikn guðs, í
hans blessuðu orði oss opinberuð, af hverju syndugs manns hjarta ef um hag sinn
hugsar hlýtur ekki aðeins að titra, hryggjast og skjálfast, hér og líka þar á
ofan stokkast og steindautt nær því að verða. Fyrst enginn kann standast ef guð
tilreiknar syndirnar, heldur verður mannskepnan og allt að öngvu eins og vax
fyrir eldi. Fjöllin bráðna niður, jörðin skelfur, hafið flýr undan, englarnir
byrgja ásjónu. Þess vegna er það hræðilegt og skelfilegt fyrir mannskepnuna að
falla í reiðihendur lifanda guðs. Reiðiteiknin eru þessi Drottinn lét sína reiði
lausa og hann fortærði þeim svo sem hálmstrái. Eldurinn er upptendraður í minni
reiði, hann skal brenna til þess neðsta í helvíti. Ég vil himin skelfa svo
jörðin skal úr sínum stað færast af grimmdarreiði drottins Zebaots. Ég skal
uppkveikja einn eld í þér, hvörs loga enginn skal kunna út að slökkva. Ég vil
úthella minni reiði yfir þig og upptendra einn heiftareld yfir þér, hvör mun
standast fyrir hans reiði eða hvör mun blífa við fyrir hans grimmd. Hans reiði
brennur sem eldur og björgin klofna í sundur fyrir hönum. Ströffunardæmi Þó
biblían setji mörg og minnistæð dæmi fram hvörninn guð hefur þann og þann mann
hryggilega straffað, svo sem þá guð skipaði að Moyses skyldi straffa tólf
höfðingja Ísraelslýðs fyrir saurlifnaðarsyndina með gálganum mót sólunni, og
drap sjálfur Amorrheos fyrir guðlöstun með haglsteinunum, og gárungana sem
gjörðu gys að hans þénara Elísaro með bjarndýrunum, og lét engil sinn brjóta
hálsbeinið á Heróde fyrir það hann gaf ei guði þá dýrð sem hönum blessuðum bar,
þá ættu þó þessi þrjú dæmi öll minnistæðust vera: Hvörninn guð í Nóaflóði drap
allt það sem á þurru lífsanda hafði, undanteknum þeim átta sálum og þeim
kvikyndum er í örkinni voru. Og skömmum tíma þar eftir lét helvítiseld kvikna í
loftinu og falla með hagli og brennisteini yfir Sódóma og Gómorrha, og í þriðja
lagi lét jörðina í sig svelgja Chore Dathan og Abíram með konum, börnum og öllu
hyski, sem voru 250 manna. Hvörjir allir fóru kvikir í helvíti og þar hafa þar
verið 4000 ár og þar eru þar enn og til eilífðar. Auk þess að sú heilaga biblía
innsiglar fyrrgreindar hótanir guðs reiði með þessum fyrrnefndum dæmum og öðrum
langtum fleirum sem í henni finnast, þá eru tilfallin í veröldinni önnur
óteljanleg dæmi guðs grimmdarreiði vegna ótérlegs athæfis mannanna, sem allar
þjóðir mættu skilja að guð skapari himins og jarðar, englanna og mannanna og
allra hluta, að hann væri og sé soddan guð sem ekki líður óguðlegt athæfi,
heldur hefði að hatri á illgjörðamönnum og eftir sínu heilögu réttlæti, ásetti
sér með þessum sýnilegum og þreifanlegum dæmum að skeinkja þeim öllum fullan
bikar sinnar reiði seinna meir, sem hér í heimi hafa öldungis hans náðartíma
fyrir frelsi og fríheit að syndga og svalla á allan hátt eftir því sem hold og
heimur og djöfull leggur fyrir þá. Þau dæmi er hér að sönnu oflangt upp að
telja, þó vil ég á eitt eða tvö minnast, einkum hvörninn guð straffaði Júlíanum,
systurson Júlíani apostalar, fyrir það hann upp á spott pissaði upp á altarisins
brauð, sem var þetta, að sagður Júlíanus eftir það hlaut sínum innyflasaur með
tugt að segja út um sinn eigin munn útganga að leyfa í allra augsýn. Svo
straffaði guð rentumeistara þessa sama Júlíani fyrir það spott hann gjörði
altarisins kaleik, að allar þær blóðæðar sem í hans líkama voru þær opnuðu sig á
einni stundu og runnu sem straumur út um hans eigin munn. Ég vil nú ekki hér
nefna það straff sem Heraclíus keisari fékk fyrir blóðskömm þá að hann lagðist
með bróðurdóttur sinni, sem var þetta, að hans leyndarlimur gat ei annarstaðar
látið sitt líkamans vatn en framan í sitt andlit, svo oft sem hann þurfti vatn
að sér að láta. Ei vil ég heldur nefna það straff sem Silvester páfi fékk af
guði fyrir sína ótilheyrilega lostagirnd og fjölkynngi, sem var þetta, að vegna
þess helvítiselds er í hans samvisku alla reiðu þá brann, bað hann einhvörn
sinna manna að skera af sér hendurnar og úr sér tunguna og leyndarliminn, með
hvörjum öllum limum hann hafði í sínu páfalegu sæti svo marga blóðuga svívirðing
gjört. Öll þessi fyrrskrifuð ströffunardæmi eru að sönnu skelfileg teikn guðs
reiði fyrir allar óguðlegar mannskepnur. En þetta teiknið er nú eftirfylgir, það
er þó fyrir alla ugglausa hið allra hræðilegsta, sem er mors filii dei: því
fyrst reiði guðs fyrir syndina varð ekki stillt nema með kvöl og dauða hans
sjálfs eingetins sonar, hvörs getnaður var heilags anda verk, hvörs lifnaður var
svo heilagur að ekki fundust svik í hans munni. Dó svo réttlátur fyrir rangláta
að vér svo fyrir sinn dauða meðtækjum eilífa arfleifð fyrirheitisins, þess sem
náðarsamlega framfór í paradís, að kvinnunnar sæði skyldi í sundurmerja
höggormsins höfuð. Þá er dauði og pína guðs sonar það helsta og stærsta teikn
guðs reiði, þeim öllum sem mótþróanlega drýgja syndir eftir það þeir í því
andlega guðshúsi kristninni meðtekið hafa kinning sannleiksins. Því svo sem
guðssonar pína og dauði er sú dýrmætasta fórn og kröftugasta pannosca-lækning,
tilreidd og tempruð í eilífðinni með hendi heilagrar þrenningar við líkama og
sálarskaða allra rétttrúaðra Adamsniðja, svo er og verður pína og dauði jesú
christi guðs sonar, þú ert á móti, engin fórn fyrir syndirnar þeim vantrúuðu,
heldur eftir mótþróanlega drýgðar syndir snýst þeim upp í hræðilegan dóm og
eldsins loga, sem þá svelgja mun í þeim stað sem þeirra eldur slokknar aldrei og
þeirra ormur deyr aldrei. Þessi öll þrjú fyrrgreind reiðiteikn guðs eru öllum
öðrum fyrrgreindum mönnum fyrir sjónir sett daglega og hljóma þrásamlega, ekki
síður hér á klaka lof guði en annarstaðar í kristninni, svo sem hvellasta básuna
af kláru silfri, svo land vort mætti frelsast frá sínum óvinum. En hvörsu
skelkast við andlegum óvinum guðs reiði, lögmálsins bölvan og fordæmingunni, eða
hvörsu gefur gaum að þeirra hljóm nullus et nemo. Flestir fá deyfu fyrir eyrun
af slíkum básunahljóðum, kólna því í hjartanu en versna í dagfarinu. Svo
Bellekophonte var hægra forðum að ráða við skrímslið Chimeram hvörs sköpun var
geitarvömb og drekahali, en spjó þó eldi úr leónshaus og bringu en þeim sem af
guði eru sendir að ráða við slíka fyrrgreinda sjóla. Og Hercule var það minni
þraut að vinna sigur á þeirri marghöfðuðu hydra, á hvörri þó aftur uxu höfuðin
jafnmörg sem höggvin voru af jafnótt, en guðsorðaþénurum á þessari vondu veröld.
Það skrifast um einn náttúrustein sem Chalazias er nefndur að hann sé harður sem
demant, en demant verður þó ekki með nökkru mýktur nema með hafursblóði að sögn,
og sé rétt blákaldur í loganda eldi, hvað hið sama má gjör og framar skrifast um
allmarga menn á vorum dögum, að þeirra andi er harðari en steinn og vilja ekki
snúa sér til guðs. Þeirra hjörtu eru þess harðari og óviðurráðanlegri sem þau
eru oftar sleginn með guðs guðdómlegra orða og þess blákaldari sem vermi
himneskra guðsorða er oftar að þeim borin. Chalaziam linar hvörki járn né eldur,
þeirra hjörtu lina hvörki guðs strangar hótanir sem er þeim þó ilmur dauðans til
dauðans né hvörs náðarsöm fyrirheit, sem öðrum er ilmur lífsins til lífsins,
heldur eru þeir líkir sem spámaðurinn vitnar, segjandi: " Eins og ein
uppsprettuiða bullar án afláts upp úr sér vatni, svo bulla þeir fyrir allra
sjónum sífelldlega sinni vonsku." Hafrablóð kann demant klökkvan að gjöra en
guðssonarblóð orkar ei á þeirra hjörtu. Samt láta þeir sig bróður kalla, það er,
þeir svara fullum hálsi hvörjum sem að finna og halda í orði að guð faðir á
himnum sé sinn faðir, guðs sonur sinn bróðir, guð heilagur andi búi í sínu
brjósti, svo sem í sínu eiginlegu musteri. Kristileg kirkja sé sín andleg móðir,
arfvon sín sé með öllum heilögum, dýrð og vegsemd himnaríkis. En þó undir soddan
fegurðaryfirvarpi fremja þeir æ þess meiri illgirni hjá kristinna manna frelsi,
sinni illsku til yfirhylmingar. Hafa yfirlit guðlegs athæfis í munni en afneita
þess krafti í verkum. Því skynsemina brúka þeir til svika og slægvisku,
lifnaðinn til ótuktar og lostasemdar, hjartað til haturs og öfundar, líkamann
til drambsemi, limina alla til ranglætisverkfæra, náðarinnar tíma til licentiam
að sigla fullum seglum fram í forboðnar syndir og lesti. Þú ert á móti ráðum
heilags anda. Hvör sem nefnir jesúm á nafn, hann skal víkja í burt frá öllu
ranglæti. Já, þú ert á móti endurlausnarinnar skyldu sem á oss liggur, því nær
vér erum leystir af hendi vorra óvina, þá eigum vér guði að þjóna á vora lífdaga
í heilagleik og réttlæti. Og þeir sem heyra christo til eiga að krossfesta sitt
hold með þess girndum og tilhneigingum, en á þvílíkum munnkristnum sannast
réttilega orð Lutheri: " Þess náðugri guð er, þess verri er veröldin. Þess meir
predikað verður, þess meir foraktast guðs orð og lastast. Því þar evangelium
predikast, þar er mesta uggleysi hjá þeim sem hlýða eiga, eins og í Nóa tíð og
Loths, og allmörgum af þeim er svo þvers um geð kristilega að lýsa, sem einum
soltnum hundi að fasta. Auk þess framferðis sem svo er ótérlega undir krist, en
á manna nafni í þessari öld framið, þá gefur munnkristnin þann ávöxt af sér, að
þá guðsorðaþénarar kunngjöra leyndardóm evangelii sem er jesú christi forþénan
með dristugri opnan síns munns, að orðið skuli ei tómhent aftur koma, þá hið
fyrsta leggjast í salt og góða geymslu áminningar og ávítanir þeirra. Í hjartanu
á þeim sem áminnast og ávítast og verða svo fidelissimi asstictissimi: þeir sem
af allri trú og mætti í þann máta þjóna sínum herra, þeir eru hafðir að spotti
og fyrir ölvísur, haldnir forynjur og undran vitfirringar. Eins og Elíseg þénari
sem smurði jesú til kóngs og hrak veraldar, eins og postulinn Páll uppnefndur
eins og Elísarus, kallaðir trébjöllur eins og Jeremías. Réttdæmdir að flæmast úr
sínum sóknum eins og Amos, að deyja eins og Jeremías. Snöggt að segja, þeir
óguðlegu eru hefðaðir og í heiðri hafðir en frómum guðhræddum er niðrað,
hallmælt. Þeim er daglega núið því um nasir. Vana e sine viribus ira af hvörju
spotti og áliti veraldarinnar það sannast sem Davíð hefur talað, segjandi: "
Mannanna synir eru eldslogi, þeirra tennur eru spjót og övrvar, þeirra tungur
eru hárhvöss sverð", vegna hvörs alls og annars fleira sem guðsorðaþénarar
hljóta svo að líða í öld þessari. Sökum vandlætingar guðs heiðurs þá mettast
þeir oft með sorgarbrandi og drykkjast með fullum mælir sinna augnatára. Hrópa
því hátt í himininn úr Nobs þorps þrengingum þar Sál lét drepa 85 kennimenn
drottins og segja: " Lifandi guð þú lít þar á." Og klaga fast með Moyse, Esaja
og öðrum heilögum, segjandi: " Vér erfiðum og vökum yfir sálum allmargra manna
til ónýtis. Hvör trúir vorri predikun. Hvör trúir því að þú munir svo þunglega
reiðast sem þú hefur í þínu orði fyrir öllum iðrunarlausum látið af þér heyrast.
Og hvör skelfist fyrir þinni grimmdarreiði. Þú drottinn hefur lofað oss að koma
snarlega, amen. Já kom þú, drottinn, meðal þeirra sem svo angur og mæðu veita
guði og hans þénurum. Þá eru þeir helstir og verstir viðureignar í greindum
munnkristinna manna kompagnie, sem með okur og fyrirboðin fédrátt fara með hjá
oss." Því þar aðrir kann ske skammist sín af því guðs andi ávítar þá, þar versna
þvílíkir og ganga meir aftur á bak en áfram. Sanna svo upp á sig klögun heilags
anda, segjandi: " Þeir fremja svívirðingar en vilja þó óskammaðir vera og vilja
ekki skammast sín", og segja: " Friður, friður". Það er svo sem Esajas segir, þó
þeir gjöri lygina sér að athvarfi í sinni ábataiðju og hræsnina slíka sína
hlífðarvernd, þá samt dreymir þá það að þegar vatnsflóðið kemur yfir aðra straff
stundlegt og eilíft þá muni það aldrei yfir sig falla, heldur muni friður,
friður yfir sér vera og engin hætta í öllum sínum ásetningi. Þessir okurmenn
hafa sinn galinn heila fyrir biblíu, flíka því guðsorði sér til forsvars, eru
andvígir og útbúnir með járnsvíra og koparenni að munnhöggvast við verkstjóra
guðs. Vasa svo vasklega og snúðugt fram með hinar og aðrar rangskilnar
ritningargreinir svo sem Sathan gjörði áður við krist og segja sinni íþrótt til
forsvars: " Í sveita þíns andlits skaltu þíns brauðs neyta." Item: sá ekki hefur
forsorgan fyrir sínu húsi er vantrúuðum verri, með hvörjum greinum og öðru
fleiru þeir látast forsvara sína og heiðinna manna búksorg, og halda þess vegna
það öngva synd þó þeir með okri og fyrirboðnum fédrætti uppeti hinn fátæka sem
brauð. Flái húðina af honum og eti hans hold, tæmi hjalla og hirslur allar og
nái öðru því hann á með þýfskulyklum Achabs og Achans. Hér sé þvílík iðja
leyfileg, lofleg og guðleg húsrækt fyrir sér og sínum. Þar fyrir framfylgja þeir
sínu verki með allri ástundan nótt og dag og þess meir þeirra armlegur styrkur í
fyrirboðinni syndaiðju, þess meir stæra þeir sig af magtinni, og þess hærra hlær
hjartað í þeirra búki. Nú af því það okurverk ríkir volduglega hér í
prófastsdæmi, sérdeilis í Neshrepp, hvar það hefur lengi heima átt, hjá þeim
féþyrstu krassi-bræðrum, þar þá hef ég á þessum góða vetri mér til
dægrastyttingar samantekið af guðsorði og hálærðra manna bókum, þessi meðfest
blöð um okur, svo þeir einföldu sem þetta heyra og ekki eru fróðari í
lesningunum en ég, mætti með sér skynja fyrst hvað okur sé, og að okursyndin er
reiknuð ein meðal höfuðsynda í ritningunni, og þess vegna af sjálfum guði og
kristilegu yfirvaldi fyrirboðin strenglega. Þar næst hvörnin okursyndin hafði
ströffuð verið svo allt, allt þess straff forðast mætta. Adsit vocalus Jesus: De
priori. Um ólíðanlegt okur. Þá talað er um okur með hvörju þeir ágjörnu plaga að
leita sínu hundahungri og fégirni lækning, þá skal enginn svo fíflheimskur vera
og meina að nökkur heilvita muni fordæma ærlega og vanalega höndlan í kaupum og
sölum manna á meðal, hvörja sá allsvitandi guð hefur eftir sínu vísdómsráði af
öndverðu tilsett og samanfléttað og svo bundið mannkynið með eilífu kærleiksins
bandi. Að einn skyldi annars í sínum vanefnum og þrengingum leita og sá aftur á
mót sem efni og formegan til hefði, skyldi vanefnuðum og nauðstöddum hjálpa og
víst fjærri ei það sér sjálfum fræðgar eða ábata leita, heldur aðeins
veikefnaðan náunga styðja og styrkja. Og þvílíka ærlega kauphöndlan kallaði sá
mælski Cíceró forðum nervum reipublica: trausta streng þann sem saman heldur
löndum og lýðum, svo er þá ærleg kauphöndlan í sjálfs guðs orði tilsett, hvörja
enginn straffar nema sá heilagalinn er, heldur straffa guðsorðaþénarar þá
ótérlegu sem þeir ágjörnu taka sér fyrir hendur móti guðs orði og lagarétting
kristilegs yfirvalds, í því að þá þeir látast undir kristins manns nafni hjálpa
sínum nauðstöddum náunga þá segi ég, minnka þann mælirinn mæla hönum öðruvísi út
en þeir tóku inn vexa gjaldið, selja og hönum agnir fyrir korn, ógilda vöru
fyrir algilda, svo sem rigtið er að þeir hafi gjört í nökkur umliðin ár, guði
til styggðar, náunganum til útörmunar, sér sjálfum til ríkdóms og stundlegar
auðlegðar. Soddan kauphöndlan við hinn fátæka, nauðstadda, kallast okur og er
eitt fordæðuverk meðal kristinna manna og viðurstyggð fyrir guði, sem skiljast
má af ritningarinnar orðum sem um soddan þeirra ásetning talar á þennan hátt,
segjandi: " Þar finnast óguðlegir meðal míns fólks, þeir sem setja snörur fyrir
mitt fólk að veiða það svo sem fyglafangarinn gjörir með sínum veiðibrellum. Og
þeirra hús eru fúl með kyndugskap, líka sem eitt fyglabúr er fúllt með tálfugla.
Þar af verða þeir ríkir, máttugir, feitir og frjálslegir." Skyldi ég ekki vitja
slíkra segir drottinn og skyldi mín sála ekki hefna sín á soddan fólki sem þetta
fólk er, segir drottinn. Og aftur í öðrum stað, það góss sem hann okurmaðurinn
hefur í sig gleypt, því skal hann útsýpja aftur og guð mun fleyta því aftur úr
hans kviði, hvörjar ritningarinnar greinir hafa hrinið á allmörgum fégjörnum
fyrir augum á oss, bæði á sjó og landi á fyrirfarandi árum. En hvað um það, guðs
hótanir skelfa ei þá ágjörnu frá sínu verki, né heldur það þó hann blessaður
slái og straffi aðra í kringum þá. Þeir eru af jarðneskum glaum töfraðir og
gleyma þar fyrir því himneska clenodio, þeirri óforgengilegu kórónu, en hlaupa
eftir þeirri forgengilegu og mæðast meir nótt og dag í því hlaupi en Ísraelarnir
forðum í Egyptalandsþrældómi. Líkir í því sínu verki göngulrófum sem með svo
stóru ómaki búa sinn vef til, að þær hvina sjálfar niður. En þá minnsti gustur
kemur er allt til ónýtis. Vegna þessara okurmanna ástundunar kemur aldrei inn í
land vort svo óbærileg og fáheyrð kauphöndlan, þó hún væri samantekin og ályktuð
þessu landi til eyðileggingar á kauprein alls konar svika og ranglætis, að vorum
fégípum þyki ekki strax mæti á henni, svo sem á besta dýrgrip. Svo sem upp á
aðra síðu kemur aldrei svo narralegt látæði og fáséð narrasnið inn í land þetta,
að einn og annar gjörði sig ekki strax að apa og haldi það fyrir fordild og það
fáséna fatasnið fyrir sitt sómasamlegt skart. Og af því vorir landar hafa orðið
áskynja að framandi kjarnormur úr öðrum löndum sem í sinni kauphöndlun leggur
helst á kjarna og merg vors lands, vilja ekki una nauðstöddum náunga þess hann
hjá þeim girnir, nema því aðeins sá nauðstaddi sér til meins og þrenginga auk
þess sem hann óskar því þeir sjálfir vilja að honum rusla af krami og skrani upp
á það að skuldin verði hjá þeim þurfafulla svo há að undir nafni einnar
mjöltunnu geti þeir á hans næring og björg af honum kúgað. Þá segi ég hafa þeir
í Neshrepp á þessum fyrirfarandi árum þvílíka kauphöndlan meistarlega útlært og
sjálfir eftir sínu höfði þvílíkan taxta upp á þunga- og léttavöru gjört sér sem
aldrei hefur fyrr heyrst í landi voru og útprakkað síðan eftir hönum sína vöru,
mjöl, kjöt, smjör, katla, brennivín, vaðmál, skóleður, klippinga og túbak fyrir
þungavöru. En fyrir léttavöru í sama kaupskap fengið þinn blánauðugum spéspegla,
trébolla, skærahólka, spil, beltishnappa, konupunga, sylgjur, járnarusl, brotið
tin, brotna söðulhnakka, almanak, latínukver et, og hvað annað þeir hafa saman
nirflað og tryglað hér og hvar, handa ríkum, fátækum, skyldum, vandalausum,
fyrir ekkert eður lítinn pening. Og með þess konar kauphöndlan gjört í
úttektinni grunnsóp á allri björg og næring hinna nauðstöddu. Þess vegna hefur
það á fyrirfarandi árum og er enn nú hjá þeim farneratorib, haldin eyðslusynd og
mesti óhagnaður að hjálpa þeim þurfuga um eina mjöltunnu fyrir 3 vættir fiska í
einkaupi, nema hann taki af upptöldu rusli á aðrar 3 vættir fiska, svo undir
nafni einnar mjöltunnu nái usurarius 6 vættum fiska að vordögum. Óhagnaður og
eyðslusynd er það haldin þar að hjálpa þeim nauðstadda um eldsgagn, þriggja
fjórðunga ketil fyrir 6 vættir fiska og hálfs annars fjórðungs ketil fyrir 3
vættir, nema sá nauðstaddi taki þar á ofan af uppreiknaðri léttavöru til 6
vætta, ef það er 3 fjórðunga ketill. En 3 vættir ef það er hálfs annars fjórungs
ketill, svo undir nafni þvílíks eldsgangs nái greindir okurbelgir ríflega í
úttektinni því sem sá nauðstaddi í sínum yfirhangandi nauðsynjum lofaði þeim.
Eyðslusynd er það þar að hjálpa einum um 15 smjörs fyrir 4 fjórðunga fiska, nema
þar með fylgi járnarusl upp á aðra 4 fjórðunga, svo skuldin verði að vori góð og
gild fiskavætt. En hvörn ábata greindur usurarii hafi á sinni nýtíðkaðri
túbaksvigt er öngum leyfilegt að að finna. Fyrst þeir sem það alhuga elska
þykjast, bæði hressing fá og betri burði af því, en hann nökkurn tíma firrum
haft hafi, svo veikir þykjast heilbrigði fá, hungraðir saðning, ungir hreysti,
ellimóðir ungdóm. Álíka og Æson Jasons faðir sem firrum var hrumur, stirður,
örvasa, en varð hraustur, léttfær, barnungur af grösum hennar Medea mágkonu
sinnar forðum í fróðleiksbók Ovidii, heldur varð hann einn ypparlegur maður með
mönnum. Svo er nú í landi voru einn trúlaus bófi ekki lengur ærulaus bófi hafi
hann túbak meðferðis, heldur mætur maður, snilldarkall, góður gestgjafari, sá
langt fram á dag nótt segja þeir veitir dáfallega svo andlegum sem veraldlegum,
hvörja túbakspípu eftir aðra eftirtalnalaust. Svo meðan þvílík veiting stendur
yfir í þeirra kofum, þá er jöfn æra þjóns og gestanna í samsæti. Jafnheyrð hans
og þeirra í ávarpinu, jöfn lotning hans og þeirra í málsnillinni. Skilja svo
allir samsætið með bestu óskum, besta vinskap, svo sem réttsvarnir du-bræður
danskir. Sama er nú í landi voru um réttlausa húsgangsmenn og um gorkúluna hans
Ovidii, að þeir eru ei lengur réttlausir húsgangsmenn hafi þeir í paufum sínum
túbaksjurtina, heldur eru þeir þá í allri virðingu líkari valinkunnum mönnum en
húsgangi, hvar þeir koma þar húsbóndinn gengur strax á móti þeim úr bóndasæti og
til öskustóar. Býður þeim fram af sínu hvað þá girnir þó þeir geti ei lagt af
við sig nema eina túbakspípu sér til heilsubótar. Biður þá nákvæmlega að forsmá
ekki sinn bæ þegar þeir ferðist aftur um. Þessu öllu kemur túbaksjurtin af stað.
Því má enginn af þeim finna hvörninn hún er útokruð, þar hún veitir í orði
heilsu og hressing veikum, en heiður og vegsemd dyggðalausum í landinu. Þessi
synd vér nú umtölum, hún hefur svo sérleg nöfn í framandi tungumálum sem útskýra
að nökkru leyti hennar art og eðli. Fyrst kalla grískir hana: fóstur, sem sú
útlátna og úthellda vera gefur af sér. Vér köllum þessa synd okur og gefum henni
nafn af okri, því svo sem það korn er maður sáir í akurinn, það sáir hann víst
fjærri til þess að fá það sama aftur hér, að það skuli margfalldast þar og bera
mikinn ávöxt. Eins líka lánar okurmaðurinn ekki út sína vöru til þess að þjóna
þar með náunganum og fá slíkt aftur, heldur til þess að sitt úthellt góss mætti
margfalldast og víðar útaukast. Þar næst segja lærðir menn að hebreskir kalli
þessa synd í eftirlíkingu höggormabit eða tannanag höggorma, því eins og maður
finnur ei strax til eitursins þá höggormurinn hefur bitið hann, heldur fellur
þar eftir í hægan svefn. En þegar hann vaknar aftur þá fyrsta skynjar hann að
dauði er fyrir dyrum. Svo fellur það fyrir hönum sem í sinni neyð lofar tvennum,
þrennum verðum fyrir eitt. Hann finnur ei til skaðans strax heldur verður glaður
við að hann kemst um stundarsakir úr þeirri neyð og þrengingu sem hann var í
staddur með konu og börnum. En þegar hann raknar við og skal betala bæði
höfuðstól og rentuna þá fyrsta finnur hann að þvílík lofun vill sig kosta margan
og mæðusaman blóðsveita og er fyrir konu og börn eitt banvænlegt eitur í sínum
handafla. En þessa art og náttúru okursins sem svo brýtur sig út hjá þeim
nauðstöddu, bæði í því þeim er lánað dýrara og selt en eftir landsskapnum. Svo
og er þrengt að þeim úr óhófi með ógildri vöru ásamt algildri. Hana þykjast þær
dauðþyrstu blóðsugur hér á klaka fullvel geta forsvarið fyrir andlegum sem
veraldlegum, segjandi: " Sá oss gaf þrjá peninga fyrir einn, hann baðst sjálfur
eftir því og verður glaður við hann fékk það og lagði á ofan þökk til." Item: "
Margur gjörir oss óskil og geldur oss aldrei aftur, því hljótum vér að láta
fylgja illt með góðu", með öðrum fleiri orðum þeir fordildarlega forblóma sína
kauphöndlan. En þú hinn féþyrsti sem þvílíkt forsvar leggur fyrir þinn gjörning
og slær svo með þeirri saducæiskri trú, öllum áminningum í vind og villt
meistara guð sjálfan. Þú skalt það víst vita og við því máttu búast að deus n
vudt sophistic e e fucosis colorib secum agi: guð er rannsakari þíns hjarta, guð
er þinn gangur alkunnur, að þú sækir í soddan höndlan sjálfs þíns gagn, en víst
fjærri náungans. Guðs augu horfa á þig og sjá að ekki gefur þú náunganum sem til
þín brauðs leitar, einn munnmola í kaupskapnum, heldur dregur þú matarögnina úr
hans hungruðum kverkum með þvílíkri höndlan. Þar fyrir nægist guð víst fjærri
með þína afsökun, með falskri minnt betalast enginn skuld. Þú mátt gylla þinn
gjörning fyrir vitgrönnum svo sem þér líst, hann er þó guði kolsvört og illa
lúktandi viðurstyggð sem út skal sveitast af þér seinna meir í helvítis
baðstofu, nema þú leggir fyrr frá þér greinda höndlan, því hvörsu guðs munni er
óblíðugur sá er undir bölvaninni. Nú er þetta guðs munnur segjandi: " Ef þú
lánar mínu fólki peninga, því sem fátækt er hjá þér, þá skaltu ekki þrengja því
til skaða eða leggja nökkurt okur upp á það." Item: " Ef þinn bróðir útarmast
hjá þér þá skaltu ekkert okur af hönum taka og ei ofmikils af hönum krefja,
heldur skaltu guð þinn óttast." Item: " Þú skalt ekki gjöra okur þínum bróður,
hvörki með peningum né með mat, né með nökkrum þeim hlutum sem út má okra." Merk
hér: contra oportet nullum e remedium: Þetta okur sem náungan fordjarfar, er
ekki einasta í fyrrgreindum kapítulum heldur og í allri biblíunni öldungis
fyrirboðið, og eilíft straff viðlagt af þeim eilífa guði. Það hljóta þessar
ritningarinnar greinir og aðrar fleiri öðruvíss um höndlan þá sem ber við
fátækan náunga að hafa, en sú multiplex practica, sem þær fégípur hafa nýfundið
upp á móti guðs orði og kristilegum kærleika. Hvörs vegna þeim eru sérleg nöfn
af heilögum anda gefin fyrir sinn fédrátt, því þeir nefnast þjófar og þeir sem
mök hafa við þá, þjófsnautar, lagsmenn þjófanna, fóttroðarar fátækra,
fordjarfarar aumra í landinu, uppsvelgjarar guðs fólks, svo þeir sjálfa sig mett
geti, forsmánarar guðs aumingja, vinir veraldar en fjandmenn guðs, sem í öllum
pörtum vanheiðra helgidóminn: guðs orð. Þvílíkum tignarnöfnum fronice svarar
réttilega með einu máltæki hins heilaga kenniföðurs Hieronimi: " Féþyrst sál
hugsar lítið um guð og hans geð." Að það sé satt má skilja af svari því sem einn
féþyrstur hoffmann gaf eðurfurstanum af Saxlandi forðum, sem af guðs orði tók nú
úr Mósisbókum og annarstaðar, straffaði stórkostlega hans fégirnd: " Náðugi
herra," sagði hoffmaðurinn" ég ber öngva áhyggju fyrir því hvört fimm bókum
Mósis er hlýtt eða ekki." Þegar þetta svar hoffkarlsins kom fyrir Lutherum þá
lagði hann það strax út, um gestaboð það sem Æsopus segir að leónið hafi gjört
einu sinni vinum sínum meðal hvörra hans vina var svínið. Og þá réttir komu á
borð af aðskiljanlegum mat tilbúnir, af nautum, sauðum, fuglum, dýrum, vildi
svínið ekki neitt þiggja, bað aðeins um draf og agnir. " Svo" segir Lucher" er
veraldarinnar börnum háttað, fyrir hvör þó borinn sé sá heilsusamasti matur,
guðs náð og syndanna fyrirgefning, þá vilja þau hann ekki þiggja, heldur með
öllum kröftum munns og handa og hjarta, róta í góssi og auð sínum, eins og svín
með grönum sínum í saur og drafi. Hafa langtum meiri hugsun fyrir fáfengilegum
ábata en þeim heilsusamasta sálarmat." Og sannarlega má um þetta lesa, að þó
heiðnir menn hafi öngva hugsun haft fyrir sínu sálarfóðri, eins og þessi
fyrrgreindi hoffkall lét á sér heyra í viðræðu við eðurfurstan. Samt hafa þeir
heiðnu önvu síður hatað þessa ódyggð, okursyndina, en kristnir menn og lagt
henni í sannyrðum lastyrði til framar öðrum ódyggðum. Allir skyldu fá viðbjóð
til hennar. Einn af þeim heiðnu lagði það að jöfnu að plága náungann með okri og
drepa hann, því meðan þeir eru að útokra sínu við þann þurfanda, þá er hjarta
þeirra svo langt frá tungunni sem himininn er frá jörðunni. Þá er kærleiki líka
glóðheitur að sönnu í munni en blákaldur í hjarta og útlát þeirra eru þá þeim
nauðstadda soddan eitt eitur sem etur sig út um síðir og drepur hann eins og
echidna það er eitt höggormakyn, etur sig út um kvið sinnar móður og drepur
hana. Annar lagði að jöfnu að standa í kransi helvískra djöfla og útokra sinni
vöru. Þriðji sagði að okursyndin væri Metropolis omnis iniqvitatis: höfuðstaður
alls ranglætis og svika. Þá er auðskilið að allir okurkarlar eru í þeirri sömu
borg, borgarar, ráðmenn og borgmeistarar. Fjórði var spurður að, hvörjar skepnur
væri verstar meðal skepna guðs. Hann sagði á öræfum león og bjarndýr, en í
borgum og meðal manna okurkarlar. Soddan orð og önnur langtum fleiri hafa
heiðnum mönnum um munn farið við þá synd okrið á þeirra dögum frömdum, hvar af
að skynlaus má raunar skynja hvílíkt ógeð þeir hafa haft til þessarar syndar,
sem kristnir menn nú á vorum dögum mest elska og halda dyggð vera. Nú skulum vér
heyra tungutak heilagra kennifeðra um okurið. Einn sagði: Ef vér hefðum látið
oss nægja með það guð sjálfur gaf oss til atvinnu, þá hefði aldrei verið til það
leiðasta mannkyn okurmennirnir. Annar sagði: Að okurmaðurinn gleypti allt í sig
eins og helvíti og ástundaði helst að enginn væri maður í heiminum nema hann,
svo allt mætti sjálfur eiga. Þriðji sagði: að farneratores syði þetta allt í
potti sinnar ágirndar, brigslyrðin, hrákana, svipuhöggin, gaddana, spjótlagið,
krossinn og dauðann sem kristur leið fyrir mannkynið. Þessi orð hafa þennan
skilning að um endurlausnarinnar verk skeyttu okurmennirnir ekki par. Sá sami
kennifaðir er kallaði okursyndina vænenum patrimonii et latronem pdicantem:
eitur í föðurleifð manna og mælsku morðingja, því meðan usurarius rodit egenam
plebem: nagar utan þann þurfanda og kemur út sinni vöru, þá ofsækir hann
kaupmanninn sinn með bræðralagi Esaú. Forræður hann með Júdaskossi en drepur
hann með Heródes hjarta. En heyrið sjálfir, þér phanphagi, hvað kristninnar
kennifaðir, Ágústínus, talar um þetta afkvæmi sem þér hafið alið við ágirndina.
Ágirnd er rót alls ills, hún er þénari allra afguðadýrkunar meður okursins,
eldkveikja syndarinnar, vegur til eilífra kvala, pyttur helvítis, óseigjanlegt
undirjúp það aldrei segir að nóg sé, því hana hungrar ætíð. Henni er ætíð
óglatt, hún hryggist af öllu. Sé sólskin verður henni illt og segir: " Nú er
ofmikill þerrir." Sé dögg þá segir hún: " Nú fer allt að spjöllum." Sé vindurinn
þá vill hún hafa sólskin eður dögg. Allar skammir eldast manninum nema hún ein.
Hún er ætíð barnung. Jörðin, sjórinn, loftið, himinninn umgirðast sínum
takmörkum innilukt. En hvör þörf er á því að nefna fleiri menn til sögunnar en
nú eru nefndir sem þessa synd hatað hafa, fyrst guð sjálfur hatar hana fyrir
spámannsins munn, segjandi: " Skyldi ekki mín sála hefna sín á soddan fólki sem
þetta fólk er." Item: " Ég skal ekki gleyma þeirra gjörningum í okri og fédrætti
ævinlega", og hótar að gefa þeirra samansafnan til herfangs, svo hvörki þeir né
þeirra njóti þess. Hvað oss hefur á vorum dögum fyrir sjónir sett dagleg
reynsla, að höfuðstóll og renta þvílíks samdráttar hefur allt í einu horfið.
Sjór tekið skip og menn, eldur hús og maura, er af því slíkir menn gjöra meira
skaða alþýðunni með sinni höndlan en þjófur með sínu ráni. Svo sem sá rómverski
ráðherra talaði forðum um usuraios, segjandi: " Þeir litlu þjófar sem stela dal
eður dals virði eru hnepptir strax í fjötur og hengdir en þeir opinberu
stórþjófar ganga lausir í silkiklæðum og gyllinnistykkjum. Þá segi ég hafa
stórmektugir herrar og kóngar í veröldinni sett meðal annarra in positiva lego í
sjálfum landslögunum vísan veg og máta, eftir hvörju sínir undirsátar skyldu
jafnan í kaupum og sölum ganga, upp á þá sín lönd og lýðir héldist jafnlega við
makt með leyfilegri, loflegri og guðlegri næringarbjörg og kauphöndlan. Sólon
sem var á dögum þess vellauðuga Cræsi Lydiarkóngs, hann gaf Abeniensib það
lögmál út um ábatan, að sá einn ábati væri líðandi og leyfilegur, en enginn
annar, sem á hundraðasta mánuði jafnaðist við útgefin höfuðstól, og kallaðist
það lögmál af því centesima. L. Lucullus, ráðherra yfir Rómaborg, gaf út það
lögmál, en þó sá þurfandi lofaði frekari ábata en ásett var í lögmálinu, þá samt
skyldi hann aldrei frekara aftur gjalda þeim hönum lánað hefði en það svaraði
fimmta parti ábatans. Kóng Christian sá þriðji yfir Danmörk, loflegrar
minningar, hann með ráði síns ríkisráðs og hálærðra manna, fyrirbýður í sínum
recess að nökkur skuli dirfast hærra ávöxt árið um kring eftir sitt góss að
taka, en sem svarar þeim tíunda parti þess útlánaða fjár. En hvör sem frekara
ávöxt tæki þá skyldi bæði höfuðstóll og renta fallin vera, því það væri ótérlegt
með öllu og ókristilegt. En ég spyr, hvörju orkar nú guð sjálfur í sínu orði með
sínum þénurum, síðan stórmektugir herrar og kóngar með sínum lagasetningum, við
vora okurmenn. Þessu venter caret ariribus: hungraður búkur hugsar lítið um
söngva. Þeir eru úr skóla Libertinoz og gjöra þar fyrir það þeim líst. Þeir eru
komnir í samvinnu með Acban og fá sig ei lausa. Því þó þeir viti af vegi
drottins og af réttindum guðs, þá samt hafa þeir okið í sundur brotið og togin í
sundur slitið og gefa þar fyrir soddan svar frá sér: " Vér fáum þess ekki án
verið. Vér hljótum við þá annarlegu ást að liggja", og eftir henni hlaupa þeir.
Hafa eina víða og rúmgóða samvisku að leggja þar í það þeim líst og líka með
öðrum gjöranlegum syndum, þessa forboðna okursynd, og svo fá þó samt ugglaust
eins og allt sé hreint og klárt og á allar síður viturlega og vel gjört, og
stofnað svo sem sá ríki bóndi meinti um sig sem allar sínar kornhlöður var búinn
að fylla. Var þar af hjarta glaður og lék við sína sál mót guðs bífalningu vilji
þér ríkdómur til þá hengdu ei við hann með hjartanu. En hann hafði ólukkuna mitt
á millum handa sér fyrr en hann grundaði, þá hann heyrði að hans sál skyldi á
þeirri sömu nótt rífast og slítast úr hans kropp. Svo meinti og líka sá ríki
panphagus sem daglega klæddist pelli og purpura, rússeraði og át daglega
skínandi krásir, að allir hlutir mundi í sínu húsi viturlega og vel fram fara,
þó hann léki sér svo og stytti fyrir sér dægur. En helvíti sagði hönum annað. Á
sama hátt meinti og líka sá okurkarl sem kappól djöfulinn forðum á sínum
útheyrilegum samdrætti og okri, að þvílík sín höndlun væri ein viturleg höndlan
og lofleg. En upp á teninginn varð annað en hann hugði, svo sem þessi
eftirfylgjandi historía þar um vottar: Tveir bræður voru til sem tóku sér fyrir
sitt embætti hvör, annar okurverk með þeim svikum og prettum sem því fylgdi, þá
svo sem enn nú, en annar tók sér ærlegt embætti fyrir hendur. Sá okurið framdi,
hann þreifst aldrei hvörsu sem hann var ingeniosus ad captandos fraudandi
colores. Þetta spurði hans bróðir og fór því heiman að finna hann. En nú hann
kemur í húsið til bróður síns, þá sér hann strax djöfulinn í mynd einnar
stórrar, feitrar og bólginnar skepnu er sig gat ekki með nökkru móti úr stað
hrært. Þessa óskepnu sýnir hann bróður sínum, þeim heima fyrir var.
Orkurmaðurinn spyr strax að hvað það sé. " Þetta," svarar tilkomandi bróðirinn"
er sá húsdjöfull sem þú með þínu rangfengnu fé og okri hefur þanninn kappalið og
er orðinn svo feitur og bólginn sem þú nú sér." Hann ráðlagði þar fyrir
okurmanninum, hönum bróður sínum, að hann skyldi öldungis leggja frá sér það
okurverk og taka sér fyrir hendur ærlega kauphöndlan, hvað hann og gjörði, og
svo skildu þeir bræður að svo mæltu. Nökkru síðar tók sami bróðir sig heiman
aftur, sem fyrr, að vitja bróður síns. Og nú hann kemur í húsið sér hann að allt
fer öðruvís fram en áður. Skyggnist þó samt um og sér djöfulinn í mynd svo
örmagnaðrar og magrar skepnu. Og sökum megurðar og ófeiti getur hún sig ekki úr
stað hrært. Hann sýnir sem fyrr bróður sínum þessa skepnu. Bróðirinn spyr hvað
það sé. " Þetta," svarar hinn" er orðið úr þeim feita djöfli sem þú kappólst
forðum með þínu okri og svikum, en nú er hann þanninn til reika. Þessi historía
leiddi og fyrir sjónir, að þó þessir sem kallist pfecti annonar: þeir sem setja
inn í landið með sínu okri, hungur og hallæri, meina og dreymi það að sín
okurhöndlan sé viturlega uppbyrjuð og forsjálega stofnuð, og fyrir guði og
mönnum líðanleg og leyfileg, þá skal þó þar að koma að pípan fær annað hljóð þá
þeir skulu reikningskap standa, hvar fyrir þeir hafi hér í heimi hlýtt djöflinum
sem skipar þeim út að okra sínu góssi, en guði sem bannar þeim það. Þá sá
óleyfilegi ábati sem þeir hlógu að hér, skal hryggja þá og kvelja þeirra
samviskur, og það okur sem hér beit bæði sárt og lengi í álnir og næringarbjörg
þeirra nauðstöddu, skal kúga, sjúga og destillera út af þeim sjálfum
blóðsveitann í óslökkvanlegum seyðslueldi helvítis, og þeirra samviskur þar rífa
og slíta til eilífðar og má svo sagt um það firra. De Pasteriori. Um straff
okursyndarinnar og guðs hótanir Af því að stórmektugir og kóngar yfir veröldinni
hafa orðið varir við það í sínum löndum og ríkjum, að okri og ósiðvanalegri
kauphöndlun fylgdi gjarnan hungur og dauði, svo sem þeir grísku höfðu þar um
eitt viturlegt máltæki forðum og sögðu: : drepsótt og hungur væri okursins
föruneyti, þá segi ég hafa þeir ekki aðeins fyrirboðið allt okur hér og líka þar
á ofan, þunglega straffað þá sem dirfðust að fremja þessa synd meðal þeirra
þegna, svo sem allvíða má um þvílíka lesa í gömlum historíubókum. Þeir í
Indíalandi og Þýskalandi ströffuðu þjófa alla með tvöfölldu straffi en okurmenn
alla með ferfölldu, af því þeir gjörðu með sínu okri langtum meiri skaða
alþýðunni en þjófar og ræningjar með opinberum þjófnaði og ráni. Sergius Galba,
ráðherra í Asíaveldi, hann fyrirbauð að selja okurmönnum nökkuð eða kaupa af
þeim nökkuð, og svo dóu þeir af hungri í öllum löndum hans herradæmis. Júlíus
keisari gjörði alla þá sem fóru með okur, útlæga af Rómaborg. Agis kóngur
Lacedarmonior lét brenna alla okurkarla og allan þeirra reikning og ábata.
Amasis Egyptalandskóngur lét hálshöggva þá alla. Valentíníanus keisari lét skera
af þeim hendurnar í borginni Konstantínopól. Lycurgus Spartanor fyrirbauð ekki
aðeins öllum að fremja okur hér, og líka þar á ofan lét lífláta þá alla sem
nefndu okur í hans ríki. Svo ljót og viðurstyggileg var okursyndin forðum í geði
þessara stórmektugu herra og annarra, og svo var hún af þeim með líkamlegu
straffi af þeim harðlega ströffuð. Og væri þeir enn á dögum og reisti með sínu
ríkisráði um Neshrepp og heyrðu styn og andvarpan þeirra voluðu þar, sem
forpligtað hafa sig til í sinni neyð að gjalda tvenn, þrenn verðin fyrir eitt,
hvað segi ég þá mundu þeir gjöra til við þá sem alla höndlun hafa haft á þessum
fyrirfarandi árum, já, hafa og hafa enn nú eftir sínum nýdiktuðum taxta.
Sannarlega þetta, þeir léti þá fá keðju um hálsin þó hvörki gæfi þeir léttavöru
né þungavöru fyrir hana. En hvörsu ljót og viðurstyggileg greind synd sé í
sjálfs guðs geði og hjarta, þess hefur hann blessaður sinni kristni bæði með
ljósum orðum og svo margvíslegum dæmum á öllum tímum fyrir sjónir sett, svo hún
þess heldur tæki sig vel í vakt fyrir soddan synd, áður en hann sínum náðardyrum
fyrir henni svo aftur lokaði, að þær úr því væri aldrei lengur upplátnar. Orðin
höfum vér heyrt, dæmin eru þessi. Í biskupsdæmi Colonensi féll þvílíkt dæmi til
forðum að þar var einn nískur og kargur okurkall. Til hans sáu menn það, að hann
á sinni banasæng japplaði og tuggði sitt silfur og gull. Þeir sem nærstaddir
voru spurðu að því hann gjörði svo. Hann svaraði að djöfullinn træði því inn í
munninn á sér og svo dó hann og fór etandi til heljar. Annar var sá sem lét bera
allt sitt góss til sín þá hann fann hvað sér leið. Og þegar hann hafði litið
yfir það allt, talaði hann til sinnar sálar: " Mín sála," sagði hann" eigðu nú
allan þennan auð ef þú ætlar við mig að skilja." En af því hann þurfti ekki
lengur það að efa og fornam að ekki var annað fyrir dyrum en dauðinn, þá talaði
hann í annað sinn til sinnar sálar, segjandi: " Fyrst ég hlýt við þig að skilja,
þá afhendi ég þig djöflinum, að þú með hönum til eilífra kvala farir", og dó
strax eftir þessi orð úttöluð. Þriðji var sá sem á sóttarsænginni var ráðlagt að
gjöra sitt testament fyrr en hann dæi. Þessum ráðum sinna vina gegndi hann vel
og ráðstafaði fyrst fyrir sinni sálu og síðan öðru út í frá, á þennan hátt
segjandi: " Þig mína sál gef ég sjálfum djöflinum. Þar næst gef ég hönum konuna
mína sem í öllum ráðum hefur verið með mér í samdrætti og okri. Í þriðja máta
gef ég djöflinum alla skylda og tengda mér sem minn mat hafa etið og vitað þó
hvörninn hann er tilkominn og í því dó hann. Af þessum þremur dæmum sjáum vér
hvörsu að ardor habendi, peningagirndin leyfir ekki manninum að vera maður svo
sem guð hefur til sett, heldur umbreytir hún manninum annaðhvört til náttúru
skynlausra kvikynda, sem hvörki hugsa um himnaríki né helvíti, ellegar í náttúru
sjálfra djöfla. Heyrum þar fyrir enn nú fleiri dæmi um guðs reiði og straff sem
farneratoris hafa orðið fyrir hér í veröldinni. Anno 1509 féll það til í Misnia
að lifandi andi kom í korn okurmannsins svo allt það hans samansafn flaug út í
veðrið úr hans kornhlöðu og sást aldrei meir. Á sama ári fékk einn okurmaður í
Frankaríki soddan ábata sá aldrei þóttist þangað til geta sig nóg ábatað að hans
ektakona fæddi af sér, hönum til handa, sjö grislinga. Í Marchie skeði það að
fátækur bóndi bað eina herrafrú að hjálpa sér um lítið korn að næra á því konu
sína dauðvona og hungruð börn, en hún vildi ei nema fyrir víst gjald. Og þá
bóndinn hafði tryglað hér og þar svo mikið gjald sem herrafrúin hafði upp sett
að undanteknu einum skarfi fór hann til hennar með gjaldið, en hún gjörði hann
afturreka. Annaðhvört skyldi hann fá sér þann skarf eða missa kornið. Bóndinn
fór aftur á stað að trygla skarfnum og fékk hann. Kom svo aftur til
herrafrúinnar. En þá hún var nú að telja peningana datt þessi skarfur niður
fyrir henni. Hún laut eftir hönum og vildi taka hann upp, en hann varð að
höggormi og vafði sig um hennar hálsbein. Stakk og kvaldi hana svo hönum varð
með öngu móti náð af hennar hálsi og svo drap hann hana um síðir. Svo auglýsti
sjálfur guð sitt réttferðugt straff á þeim framliðna okurmanni sem forsmáð hafði
allar áminningar síns prests og verið því grafinn í þjófareit undir gálga, svo
sem eftirfylgjandi dæmi útvísar. Einn okurkall, meðan hann lifði forsmáði allar
áminningar síns sálusorgara og hélt fram sinni okuriðju hvað sem prestur sagði.
Þess vegna vildi ekki prestur unna honum dauðum legstaðar í kirkjugarðinum, hvað
vinum hins dauða jók mikla sturlun. Nú hagaðist svo til að prestur átti einn
asna sem alrei hafði aðra götu með prest gengið en til kirkju. Þetta vissu vinir
hins framliðna. Báðu þar fyrir prest um asnann undir líkið, og skyldi þar
líkisins legstaður vera sem asninn staðnæmdist við með það. Þessu var prestur
samþykkur og ljær asnann. Þeir leggja kropinn upp á hann og hyggja hann muni
vana götu til kirkju ganga en hann sneiddi af kirkjuveginum út undir gálga og
hristi þar af sér líkið og þar var það grafið. Með soddan fáheyrðum og
skelfilegum dæmum og atburðum hefur guð uppvakt sína kristni í klára
evangelii-ljósi, svo þessi synd þyrfti ei seinna meir í helvítismyrkrum að mæta.
En guð náði. Hvað mýmargan finnum vér nú á vorum dögum sem stofnar sér með
þessari synd að verða bróðir og brúðgumi þeirra fávísu jungfrúnna og standa úti
með þeim, heldur en þessari synd frá sér snara og gegna guðs tiltali og ganga í
eilífa gleði með þeim frjálsu. Yfir hvörri fégirnd heilög ritning, svo nú sem
fyrri í öld, sérlega klagar, segjandi: " Þeir eru gálausir forsmánarar og
vanheiðra helgidóminn": það er guðs orð sem þeim er kennt. Og fyrst þeir eru hér
í heimi í sjálfs christi skóla svo andlega dauðir, þá leggja þeir allar árar á
borð að ná nökkru hérna nökkru þarna. Og þessum féþyrstu mönnum geðjast sú
ástundan helst og best engin önnur að setja allt sitt datum upp á fallvalta
veraldarinnar dýrð, ríkdóm, æra, mekt, metorð, og byggja sér svo himnaríki hér
með stóru ómaki svo sem göngulrófur og svo sem villudýrin eru senmma til reiðu
að ræna og að leita sér bráða til sinna unga. Eins segir spámaðurinn eru þeir
með sínum veiðibrellum útbúnir að leggja upp og niður aftur og fram, snörur
fyrir fólkið. Eru jafnlega svo sem skáldið sagði: " magnas inter opes inopes":
þá helst alls þurfandi og galtómir þegar þeir hafa sig mest samanriflað og öll
ílát fyllt, því að pecunda e corum anima: góss og peningur er þeirra sál. Annar
sagði við þá að amphi arpum hefði jörðina gleypt í sig, en þeir vildu hefna sín
og gleypa jörðina hans vegna. Þar fyrir talaði sá vísi svo um þetta, segjandi: "
Helvíti og glötun fyllast aldrei. Svo eru og mannanna augu óseðjanleg og
sannarlega það sýndi sá á sér sem grét út af því að guð vökvaði jörðina með
regni í hallæristíðinni svo allir urðu glaðir, lofuðu og vegsömuðu guð fyrir
regnið nema hann. Hann grét beisklega af því að öngvir mundu nú lengur þaðan af
þurfa sín að leita. Með þvílíkri sinni árvakri íþrótt bevísa þeir það sjálfir að
þeirra andleg augu, skilningurinn, eru enn nú formyrkvuð, og ef smurð með
augnasmyrslum ekki upplýst með guðsorði fyrst þau sjá ekki syndina né hennar
forþént straff sem er óp og tannagnístran. Ekki heldur standa þeirra andlegu
fætur hugsanir, orð og gjörðir á hjálpræðisins vegi og friðarins götu, því þeir
snúa langlunargeði guðs upp í það epikúríska uggleysi að aldrei muni guð straffa
sína okuriðju. Hönum muni líða hún úr minni svo sem Davíð hermir orðin eftir
þeim, segjandi: " Sá óguðlegi heldur það í öllum sínum hugsunum að ekki sé guð
til og segja í sínu hjarta: " Aldrei mun ég kollkastast, í mínu verki er enginn
voði á ferðum. Guð hefur gleymt mínu vondu athæfi, hann hefur byrgt fyrir sín
eyru og augu og sér það aldrei lengur."" Af soddan holdlegum og sadukdiskum
hugsunum eru þeir svo töfraðir að þeir elska gjör og meir skepnuna en skaparann.
Við hann er hjartað kaldara en ís, harðara en steinn. En við skepnuna brennandi
og þjónustumjúkt. Álíta svo aðeins það nálæga, en hugsa lítið um það eilífa.
Vakta sig fyrir veraldlegum dómara og böðli en bera öngvan kvíðboga fyrir þeim
eilífa dómara, guði, né fyrir þeim eilífa böðli, djöflinum. Svo að ef þeir lifðu
til eilífðar þá hefðu þeir þetta okurverk um hönd til eilífðar. Skoðum þar fyrir
enn gjör hvörju straffi guð hótar þessum usurariis eilíflega. Hinum heilaga
Davíð var stór forvitni forðum þegar hann tók við ríkinu eftir Sál kóng að vita
það hvör fá mundi að búa í herrans tjaldbúð og hvílast á hans heilaga fjalli.
Hvörsu að væri hér í heimi réttur pílagrímur í þeirra andlegu herrans tjaldbúð,
kristilegri kirkju. Og síðan að ná og öðlast að vera borgari í himneskri
Jerúsalem og í guðsríki eilíflega. Og setti Davíð víst fjærri sína forvitni og
spurning fram fyrir nökkra skepnu, menn eða engil, heldur fyrir sjálfan guð, sem
best veit að leysa úr þessari spurningu og dæma um þetta efni, af því að guð
einn er hjartnanna rannsakari. Og þar fyrir ekki að nökkur beri vitni af
manninum af því hann veit sjálfur svo sem sá rétti og sanni andlegi
leirpottasmiður hvað með manninum er. " Drottinn," segir Davíð" hvör fær að búa
í þinni tjaldbúð og hvör mun hvílast upp á þínu heilaga fjalli." Upp á þessa
spurning gefur guð hönum svar, að hvörki okurkarlar né aðrir þeirra makar, sem
þeir í sálminum eru nafnkenndir og upptaldir, fái að búa í húsi drottins né
hvílast á hans heilaga fjalli. Merk þetta vandlega að okursyndin er í þessari
himneskri úrlausn sem Davíð fékk upp á sína spurning, soddan einn skammarlöstur
meðal annarra, að hún lokar svo aftur fyrir manni guðsríki og heilagri herrans
tjaldbúð, að henni verður aldrei fyrir hönum upp aftur lokið til eilífðar. En
nái maður ekki inni í guðsríki, hvar fær hann þá herbergi eftir þetta líf
annarstaðar en í helvíti. Hjá spámanninum er okurmaðurinn talinn upp með
manndrápurum, afguðadýrkörum, fjölkynngismönnum, hórdómsmönnum, ránsmönnum. " Og
skyldi hann lifa," segir Drottinn" þar hann skal ekki lifa, heldur með því hann
gjörði soddan svívirðing, þá skal hann dauða deyja." Postulinn Páll hefur og
þvílíkt numið í þeirri himneksu paradís ásamt öðrum vísdómi sem hann þar lærði,
að ágirnd fyrir guði væri sá skammarlöstur, að hún ætti ekki að nefnast meðal
kristinna manna því hún væri afguðadýrkan. Sendir þar fyrir sína tvo postula frá
Róm þar hann sat í böndum og fjötrum. Annan söfnuðinn í Ephesoborg en annan
söfnuðinn í Galatía, í hvörjum hann opinberlega af guðs hálfu lýsir þeirri
himnesku ályktun og úrskurð um alla iðrunarlausa menn. Meðal hvörra hann
nafnkennir þar þegar fégípur vér nú um tölum og segir að þeir sem í þvílíkum
syndum liggja iðrunarlaust erfi aldrei guðsríki, og setur þar fyrir auream
regulam, eina gullvæga reglu öllum mönnum fyrir svo þeir ekki með soddan
féþyrstum mönnum missi arftöku í ríki christi og guðs ævinlega. Í þeim pistli
sem hann sendi frá Aþenuborg til Tessaloníam svo látandi, að enginn niðurþrykki
né svíki sinn bróður í nökkri höndlan því drottinn sé hefnari alls þvílíks. Já,
sannarlega er hann soddan einn hefnari að þvílíku ranglæti í okri og óleyfilegum
fédrætti. Fylgir vís bölvan á eftir svo sem skuggi fylgir líkama. Þessu öllu
verður samþykkur guðssonur sjálfur í vitran hins heilaga Jóhannes, þá hann sagði
hönum fyrir forlög sinnar stríðskirkju hér í heimi og sýndi hönum í vitraninni
þá heilögu borg og þá nýju Jerúsalem, þá eilífu paradís. Og hvílíkir borgarar
þar væri sem þar í sigurkirkjunni hefði borgarréttinum náð, segjandi svo til
hans: " Þar fyrir utan eru hundarnir, fjölkynngismenn, saurlífir manndráparar,
afguðadýrkarar og allir þeir sem elska og fremja lygina, því þeirra hlutdeild sé
í díkinu sem með eldi og brennisteini logar og sloknar aldrei til eílífðar. Merk
þessa grein vandlega að mennirnir eru kallaðir hundar, því svo sem sú rétta
hundsnáttúra er það að leggja að jöfnu gullvefnað og hundaból sitt, því hundar
leggja sig jafnt upp á gullofna sessu og gólfsaur. Eins er þeirra náttúrugeð sem
að jöfnu leggja dyggð og ódyggðir og halda að fyrirboðnar ódyggðir sér svo vel
sóma sem loflegar dyggðir öðrum, í hvörra kompagnie þeir eru helstir sem
ólíðanlegt okur á allri vöru þrásamlega fyrirboðið halda fyrir eina loflega
næring og sína guðlega húsrækt. Upp á þvílíkan ritningarinnar steingrunn og
sjálf jesú christi munn, hefur vor allra náðugasti herra og kóngur Kong
Christian, loflegrar minningar, byggt sína kirkjuordinantíu og önnur edikta
henni samhljóðandi móti okursyndinni sérdeilis. Þá norsku ordinantíu sem hans
Majestatis gaf inn í land þetta anno 1622 með sínu opnu náðarbréfi, í hvörju
hann strenglega fyrirbýður öllum guðsorðaþénurum að veita okurköllum heilagt
sakramenti meðan þeir láta ei af með angri og iðran alvarlega sinni okuriðju og
snara frá sér svo sem Júdas þeim svikræðispeningum. Hér skyldu þeir þvílíka
féguma frá heilögu herrans fórn burtreka svo sem Abraham rak carnivoras aves,
hræfugla frá sinni fórn forðum. En sú orða um kirkjuembættið og myndugleik mót
öllum þverbrotnum og iðrunarlausum sem vor allra náðugasti herra og kóngur hefur
látið útganga um öll lönd síns herradæmis anno 1629, hún strenglega býður og
bífalar að guðsorðsþénarar skuli lýsa bölvi og bannfæringu yfir á okurkarla og
af guðs hálfu afhenda þá djöflinum til holdsins fordjörfunar svo andinn verði
hólpinn. Á þennan hátt sem nú er stuttlega sagt, hafa þeir sem guð allsherjar
yfirstjórnan veraldarinnar í hendur fengið, in positva lege, aðskiljanlegra
þjóða, straffað okursyndina, svo greind óhæfa tíðkaðist ekki sínum löndum og
undirgefnum lýð til fordjörfunar og eyðileggingar. Á þennan hátt hefur sjálfur
guð bæði með ljósum orðum svo og með fáheyrðum dæmum leitt sinni kristni fyrir
sjónir, hér stundlega, hvað viðurstyggilegur hlutur að okursyndin væri. Og þess
vegna skyldi sín kristni hana forðast sem annan eitraðan höggorm. Á þennan hátt
hefur sannleiksins munnur jesú kristur, dómari lifendra og dauðra lofað
óbrigðullt öllum óþvegnum okurkroppum, hér sem annarstaðar, heitri baðstofu
annars heims eilíflega: það er óslökkvanlegum seyðslueldi í helvíti ef þeir
snöruðu ekki þessari synd frá sér hér í heimi svo sem hans hótanir þar um hljóða
í hans blessaða orði, segjandi: " Þá þú okurmaður sást þjófinn, geðjaðist þér
hans athæfi og þín hlutdeild var með hórdómsmönnum. Þú hafðir þinn munn til þess
að tala illt og þín tunga diktaði flærð. Þetta gjörðir þú og ég þagði. Þú hélst
að ég væri þér líkur, en ég skal straffa þig og setja þitt athæfi fyrir sjálfs
þíns augu. Þú skalt verða að einum eldi sem fyrir mínum augum skal ævinlega
brenna, því þínar vondar girndir standa skrifaðar fyrir mér. Ég vil betala þér
þær í þinn eigin barm. En ég spyr, munu nökkuð farneratores fella sig við
þvílíkar guðs áminningar? Munu þeir nökkuð kvíða við ókomnum kvalanna degi,
minime gentium? Þeir halda svo mikið af guðs orði og tilsögn sem soltinn hundur
af föstu. Þeir fara heldur í hof Loths mága og trúa ekki fyrr en þeir taka á því
að dauðinn fellur yfir þá skyndilega, og þeir fara kvikir ofan í helvíti og
liggja svo þar svo sem fénaður. Dauðinn etur þá þar og þeirra skikkun breytist
þar. Hér í heimi hafa þeir það skikk í allra augsýn blygðunarlaust ad sangvis
pauperum et in alis eor. Í hvörri grein spámaðurinn kallar það rangfengna góss
bölv, sem með okri og undirferli er kúgað og kreist út af þeim nauðstöddu í
kaupum og sölum, svo sem blóð, og gleðjast þess meir þar af sem þeir sjá að sú
forgengilega kóróna fer betur á sínu höfði. En í seyðslueldi vítis fá þeir annað
álit annars heims. Þar kúgast út af þeim aftur með skömm og sneypu í augsýn
guðs, englanna og allrar heilagrar sigurkirkju, blóðsveiti þeirra nauðstöddu.
Þar er á gangi í staðinn stundlegrar kátínu og keskni, óp og tannagnístran, og
eymd og hryggð fyrir gleði, sem Job segir: " Gleði þeirra ómildu og óguðlegu
varir um eitt augnablik. Sé hlátur um morguninn þá kemur grátur að kvöldi."
Chrisaurus hafði forðum það skikk hér í heimi leikandi, hlægjandi, að blóð
þeirra fátæku var líka á hans vængjum sem þessara. Flaug því vítt og hátt eftir
veraldarinnar dýrð og fékk hana. Varð hátt aktaður hér, fékk lof og lotning af
öllum. Fóstraði sinn líkama með dýrum drykkjum og kræsingum, prýddi hann með
dýrmætum klæðum og vefnaði og í öllu hampaði hönum hásætið, vinirnir vegsömuðu
hann, lukkan hló að hönum hér. En á sinni dauðastundu fékk hann allt annað
skikk. Þá sá hann djöflana standa kringum sig, sem samstundis vildu keyra hann
ofan í helvíti með sér. Þar tók hann fyrst til aldrei fyrr að titra, veina,
kveina, hrína, sveitast. Þar hjó, reif, sleit, samviskuormurinn hann svo hann
örvilnaðist yfir öllu góðu en skelfdist fyrir öllu vondu, þar til djöfullinn
reif og sleit sálina úr hans bölvuðum kropp. Hér í heimi hljóðar svo pípan: Þess
argari skálkur, þess betri lukka. En annars heims hljóðar hún svo: Þess argari
skálkur, þess stærra straff. Þar fyrir fá vorar fégípur annað álit, annað afhald
annars heims með Chrisauro, en þeir höfðu hér í heimi þegar þeirra okursynd
stendur þeim á hægri hlið fyrir guðs dómstól svo sem þeirra smásveinn,
djöflarnir á vinstri hlið svo sem böðlar. Helvíti undir þeim, vond samviska
jafnan í þeim, veröldin öll í brennanda báli í kringum þá. Einn strangur dómari
yfir þeim sem þá situr og gegnir klögun og ákæru allra nauðstaddra sem blóðinu
sveittust hér undir þeirra óbærilegu ánauðaroki, og klaga með þessum eða
þvílíkum orðum upp á þá segjandi: " Herra jesú, dæm oss nú rétt. Hér standa þeir
gírugu gumar, þær þyrstu blóðsugur sem átu vorn sveita og sugu vort blóð í sig,
þá vor fátækt og neyð þrengdi oss helst og mest, að lofa þeim tvennum og þrennum
verðum fyrir hvörn matarbita eftir þeirra taxta. Herra jesú, þú sást þá sjálfur
hvörsu þá hló hjartað í þeim. Djöfullinn ráðlagði þeim að sönnu að vera nískum
og körgum við oss, en þar á ofan forsmáðu þeir sitt ráð í stríð við sjálfa sig
og drógu matarögnina úr vorum hungruðum kverkum og vorra barna, með okrinu á
öllu því sem komust yfir. Þeir hlýddu djöflinum, þér ekki. Þeir elskuðu
djöfulinn, þig aldrei. Þeirra galinn heili var þeirra dagleg biblía. Þeirra
árvökur fégirnd var þeirra morgunbæn og kvöldbæn. Réttferðugur dómari, betala þú
þeim nú aftur eftir þínu loforði. Mín er hefndin." Et: hér í heimi eru þvílíkar
fégípur andlega dauðir menn. Þeir lifa í iðranarleysi og halda fyrirboðnar
syndir fyrir loflegar dyggðir og draga svo eftir sér eina arga, karga og dauða
sál í hraustum, prýðilegum og lifandi líkama. En annars heims skulu þeir lifa ef
líf skal kalla í helvítismyrkrum og skal þeim þá betalast það þeir ótérlega í
evangelii-ljósi aðhöfðust, og þá í burt skúfast frá því rétta lífi jesú kristi
og þeirri eilífu sáluhjálp. Hér í heimi ganga vorir trapezitar snúðugt og svo
sem réttilega útlærðir í skóla Libertinor. Gjöra og tala djarflega libet, licet,
og ef guðsorðaþénarar koma fram af guðs hálfu með það rammgrese n licet, þá er
strax á lofti sverð og hanski. Þá er uppi með óhljóðum tolle crucifige svo þeir
af hatrinu eta sínar tungur. En annars heims kalla þeir með sinn nýja taxta
undir hendinni því vond samviska byrgir niður í þeim hljóðin þá þeir hljóta að
ganga nauðugir frá lífinu til dauðans, frá gleði til hryggðar, frá heiðri til
skammar, frá ljósi til myrkurs, frá himnaríki til helvítis, frá guði til
djöflanna og þar óaflátanlega stentorea voce. Hrína og hrópa vei og svei og
hefnd pínu og plágu fyrir sinn eigin líkama, háls, blóð, bein, æðar, innyfli,
lifur, lungu, hjarta og bölvaða sál. Og á hvörju augabliki staga og jaga á sinni
drýgðri okursynd og örðum misgjörningum fyrir guði og allri veröldinni. Og þó
dauðans bönd reyri þá þar og Belíalsöldur skelfi þá, böndin dauðans yfirbugi þá
þar og helvítishlekkir umkringi þá þar, þá skulu þeir þó vera mitt í dauðanum.
Ódauðlegir deyja ætíð og þó aldrei út af í helvítiseldi því sá eldur kann ei
sjálfum sér eyða af því hann slokknar aldrei. Ei heldur kann hann líkömum þeirra
fordæmdu eða sálum að eyða því þeir brenna ævinlega en uppbrennast þó aldrei. Og
þó þeir kenni þá hvað þó aldrei verður að flýja undan djöflinum, eldinum,
helvíti, myrkrunum og dauðanum, þá samt kunna þeir aldrei að flýja undan sjálfum
sér og sínum eigin húsdjöfli og böðli samviskunnarormi sem þeir bera í sínu
hjarta. Sá sami skal langtum meir og sárara plága þá til eilífðar en nökkur
helvískur djöfull: " Ó þú eilífð, hvað snart ertu nefnd, hvað lengi varir þú?
Hundraðþúsund ár fyrir hvörja stjörnu á himnum, fyrir hvört sandkorn á
sjávarbotni, fyrir hvörn dropa af himninum. Þau eru að öngvu jafnandi við þig. Ó
þú himneska eilífð, á litlum tíma og með litlu ómaki kann mannskepnan að öðlast
þig. Ó þú helvíska eilífð, á stuttum tíma og með einni lítilli vellyst kanntu að
afrekast. Ó þú helvíska eilífð, allir hlutir í helvíti eru líðanlegir nema þú,
því svo lengi sem guð er á himninum og djöflarnir í helvíti, svo lengi mega þeir
fordæmdu út standa pístirnar. Þetta er nú það sem ég hefi af minni fáfræðni svo
stuttlega samantekið um títtnefnt okurverk. Hvört þann virðingartitil hefur á
þessum árum fengið meðal velflestra, að þvílík kauphöndlun sé ein lofleg og
guðleg forsorgun og næring og sé þess vegna hvörki nú né seinna ströffunarverð.
En ég meina að sá virðingartitill fari þeirri ódyggð öngvu betur en kóróna einum
ketti eða messubúningur Arons einum ref. Nú af því vér erum settir af guði hvör
í sinni sókn að vaka yfir hjörð drottins og framfylgja því öfluga spádómsorði
sem ekki líður nökkra forfalskan svo ekki neitt orð undan falli af þeim orðum
sem drottinn hefur oss í hendur fengið til þess að uppslíta, sundurbrjóta,
eyðileggja og fordjarfa djöfulsins verk, en uppbyggja og gróðursetja verk vors
guðs. Ef ske mætti þeir sem annarlegum guðum okursyndinni hafa sér til ábata um
stundir ótérlega eftirfylgt, vildi það heyra og snúa sér í burt frá sínu vondu
athæfi, þess og annars vér verðum sjálfir í vorum sóknum og oftar en skyldi
innan vorra dyragátta varir við djöflanna frágang. Ekki einasta í því að svíkja
mannlegt hold og blóð og upphvetja það til alls konar synda heldur og líka
spyrjum vér að sjálfir djöflarnir hafa sýnilega á gangi verið í voru föðurlandi
svo sem rigtið út af því efni hefur allvíða á þessum árum of hátt gengið og
ýmislegar skráveifur gjört, bæði mönnum og peningum manna. Þá er oss segi ég mál
að vakna og með hvellum guðsorðabásúnum þann lámskranda úlf, djöfulinn og svo
hans hvolpa, meðal hvörra okurmennirnir eru tannhvassastir og hjörðinni
skæðastir, frá vorri hjörð að fæla svo sá gullkaleikur sem upp er settur
sérdeilis í Neshrepp fullur á barma af okri og öðrum óhreinindum gjöri ekki
vorar sóknir öldungis fordrukknar, svo sem hann hefur um stundir þá allmarga
velglaða gjört og gjörir enn nú. En hvað segi ég: Okursyndina hef ég hingað til
nefnt fyrir yðar eyrum, en hér ríkja þó langtum fleiri notaria crimina óströffuð
ég vænti og annarstaðar sem með okursyndinni hrópa svo hátt í himininn um hefnd
og straff yfir vorar sóknir sem Sódómitanna syndir hrópuðu forðum yfir Sódómam
og Gómorrham. Og þessi notaria crimina hafa öngvu síður yfirgang fengið innan um
vorar sóknir en Sódemitanna syndir innan múrveggja fyrrnefndra borga. Heilög
ritning kallar þær stóru syndir blóð, af því þær skulu annaðhvört með sjálfs
guðssonarblóði af oss hreinsast í þessum heimi eða þær skulu annars heims með
húðinni betalast: Þeir óguðlegu skulu á sálu og líkama fyrir það blóðinu
sveitast í helvíti eilíflega. Davíð kallar manndráp og hórdóm sem hann féll í,
blóðskuld. Jeremías kallar óréttferðugt góss blóð þeirra fátæku. Esaias kallar
rán og týrannaskap Gyðinganna blóðugar hendur. Habakúk kallar þann óbærilegan
þunga og ok sem undirsátarnir eru með plágaðir, blóð. Esekíel kallar
straffleysið blóð, segjandi landið sé fullt af blóði. Amos kallar blóð þau
fégjöld sem dómararnir hafa til matar og drykkjar yfir borðum sínum og þeir hafa
náð og plokkað annaðhvört af fátækum saklausum eða af mektugum sökuðum. Já,
kristur sjálfur klagar yfir því að bikarar og borðdiskar faríseanna sé fullir af
ráni og óhreinindum, það er af aðskiljanlegum blóðugum syndum sem hann hjá
guðspjallamanninum upptelur. Hvað margar syndir finnum vér nú í vorum sökum, sem
á þvílíkan hátt lýsa yfir oss og vorum tilheyrendum, stórum blóðskuldum og gjöra
oss fyrir almáttugum guði alblóðuga. Að hvörjum syndum allmargir tráss vorum
áminningum leika sér daglega ugglaust, að þeir akta þær að litlu eður öngvu.
Hvað margt ektafólk finnst á vorum klaka sem aldrei býður né hefur boðið christo
til síns brúðkaups, og aldrei með kristilegri bæn bægir hjónabandsdjöfullinn frá
sinni hjónasæng, heldur láta sinn bústað vera daunillan fyrir guði og mönnum af
daglegu ósamþykki, nöldri, bölvi, ótukt og öðrum þess háttar syndum og eru svo
af þvílíku framferði blóðug hjón fyrir þeim lifanda guði. Hvað margir bændur
finnast hjá oss sem ekki aðeins halda skjaldan sinni hjónabandssæng óflekkaðri
álíka og hræfyglið hegrinn gjörir við sitt hreiður heldur þar á ofan hafa sínar
konur fyrir skóvisk, öskusvín, fótumtroða þær, í öllu fyrirlíta. Hvað margur
hærukall setur nú í sinni elli einn skammarflekk upp á sínar hærur með þjófnaði,
lygum, leti lausung og svikum, og verðskuldar vegna þvílíks hneykslis að
mylnukvarnarsteinn hengdist um hans háls og væri svo í sjávardjúp sökktur. Hvað
margar ektakonur finnast hér sem ættu að vera eftir guðs orði og
hjónabandsreglunni, sínum bændum með hjálp en eru og reynast hönum verri en
húsþjófar í eyðslu, leti og órækslu hóruhnykkjum, kussi og trassi. Hvað margir
foreldrar eru í vorum sóknum sem í loganda evangelii-ljósi fordjarfa svo sína
húsplantan sín eigin börn að þeir hvörki venja þau á það að óttast guð, né læra
eftir landsskapnum ærlegt handverk, heldur stofna þeir til með agaleysinu að þau
verða erfð og arfleifð djöflanna og eldibrandur helvískra eldsglóða, en
harreditas domini arfleifð guðs og paradísarinnbyggjendur. Hvað mörg börn fyrir
augunum á oss sem hvörki heiðra föður sinn né móðir, auk heldur aðra sem yfir þá
eru boðnir, svo foreldrar þvílíkra barna fovent serpentes in simu, það er, þeir
kveljast af sínu eigin afkvæmi þar þeir fá af sínum börnum sömu laun og asnan
fær af sínu fyli. Nær það hefur belgfyllt sig af móðurmjólkinni þá slær það sína
eigin móður með afturfótunum og sannast á þvílíkum börnum það spámaðurinn segir:
" Sonurinn foraktar sinn föður og dóttirinn setur sig til deilu við sína móðir."
Þar fyrir hefur guð í sínu orði fyrir löngu lesið dóminn yfir þeim, segjandi: "
Bölvaður sé sá sem foraktar föður og móður og allt fólkið skal segja amen." Hvað
margir þénarar finnast nú á vorum dögum sem heldur geta vitað tvefalldan,
þrefalldan skaða sinna húsbænda en eitt þessara gagn. Eru því latir, ótrúir,
svörulir og stela undir sig dagvinnu hvörs dags og helst þá mest liggur á. Hvað
margt sjóarfífl er til í landi voru sem vandar um við guð hvað hann skuli gefa
sér á öngulinn. Þorska og löngur segjast þeir vilja þiggja af guði en ekki ýsur,
skötur né keilur, ekki heilagfiski meir en til matar. Þetta gangi sér ekki út
fyrir brennivín né túbak. Tala plumplega og óguðlega með sínum munni: " Þvílíkt
skuli fara djöfli í vald út í sjó aftur." Berja því skipin með keppum og færum
og blóta einhvörju en geta þó ekki gefið því nafn sem þeir blóta. Og af þessu er
vísast það óskikk komið í Neshrepp, að aldrei er þar neitt þvílíkt talið til
hlutar, svo sem það sé ekki þess vert. Þorskur og langa er þar hlutarfiskur
annað ei neitt. Hvað margir drengir ramba nú orðramba sig hér á klaka af
veraldarinnar lukku sem þeir hafa af sínum rangpeningum féplóg, svo guð á himnum
þekkir þá hvörki hér í heimi né á dómadegi af því reigsi, hofmóð og yfirlit sem
þeir hafa fært sig í svo á sínum nærfötum sem yst fata. Og talar því kristur svo
til þeirra í sínu blessaða orði: " Víkið í burt ég þekki yður ekki og þér hafið
ekki mína sköpun á yður, þér hafið skapað yður upp aftur. Með soddan narrasköpun
sem á yður er komin kunni þér ekki að sjá mitt auglit." Ég vil nú ekki nefna hér
þá stundlegu vellyst sem yfir þennan klaka er fallinn svo sem eitt sýnilegt
syndaflóð, í því að flestra er það helsta himnaríki orðið að eta, drekka, kauss
rússa og túbak svæla. Út að spýja hvar þeir standa og sitja svo fyrir, undir og
eftir embættisgjörð í kirkjunni sem endrarnær og öngvan gaum að því gefa þó þeim
það þrásamlega sé sagt að þvílík vellyst sé fýla af Sódóma og ryk og reykur úr
víti. Eigi vil ég heldur nefna það hér hvað margir hér séu ærugírugir svo sem
Absalon, svikafullir sem Jóab, heiftargjarnir sem Kain, lostasamir sem Ammon,
víngaldir sem Nabal, fláráðir sem Balls-prestar, hvörjir allir skýla hér
skálkinn undir skínandi stakki og hyggja sér með soddan dauða að sitja síðan til
borðs með Abraham í himnaríki. Hvað margir vanheiðra hvíldardaginn, ekki einasta
í því að heyra aldrei guðsorð, heldur og líka þar á ofan að fremja þá helst
holdsins verk. Liggja í slenskap og iðjuleysi og öðru verra. Sumir dansa og
göltra daginn út á vetrartímanum með strittum og stelpum. Sumir fremja óhóflegar
drykkjur með öskur og ólátum og líka þegar þeir hafa sakramenti holdsins og blóð
jesú christi til sín tekið sérdeilis meðan útlenskir eru við landið. Svo ef þeir
skyldu allir grýtast í hel hjá oss sem vanheyðra drottinsdaginn þá mundi stór
þurrð verða á steinum í sóknum vorum. Hvör synd er stærri, hvör synd gjörir oss
blóðugri fyrir guði eða hvör synd hrópar hærra í himininn en vanbrúkun
drottinlegrar kvöldmáltíðar. Samt hafa allmargir guð náði minni hugsun á því í
vorum sóknum að búa sig til að gjöra greinarmun á drottins líkama en á því að
búa sig til gestaboðs. Þeir hafa minni hugsun á því að gjöra blóðugan dauða síns
endurlausnara en á því að úthrópa, ófrægja og allt á versta veg fyrir náunganum
færa. Í þessu er þeirra tunga liðug og leikin og hér fylgir hjartað tungunni til
verks. En í hinu er hún stöm og stirð, og þá er hjartað svo langt frá tungunni
sem himininn frá jörðunni. Vér höfum að sönnu á þessum klaka það dýrmæta blóð
jesú christi sem hreinsar oss af öllum vorum blóðugum syndum svo vér verðum
snjóhvítir. Þetta blóð höfum vér í evangelii-predikun um allan þennan klaka. Vér
höfum það nálægt í altarisins sakramenti. Þess dýrara þvílíkt blóð er, þess
blóðugri er vanbrúkan þvílíks blóðs. En hvað um það. Hvað er nú tíðara hjá oss
en foraktanleg úthelling þvílíks blóðs á jörðina eða hvað er það að leggja pínu
og dauða, blóð og undir guðssonar með ljúganda munn við aðskiljanlegar syndir,
meineiða, lygar, þjófnað og svik, annað en ótilheyrileg úthelling jesú christi
blóðs. Og að halda blóðugum syndum og löstum við makt í landinu með því hinu
sama, sem þó er einu sinni náðarsamlega útgefið til þess að hreinsa landið af
sínum blóðugum syndum. Auk allra þeirra upptaldra synda sem blóðugan vöxt og
yfirgang fengið hafa, þá er þetta enorme crimen, eitt af þeim að skáldmæltir
drengir og fífldjarfir spottarar hafa diktað klám, hæðni og spottvísur um
saklausa menn og látið þær ganga út vitgrönnum mönnum til skemmtunnar, undir
melódía og tón heilagra sálma, hvað öngvir hafa fyrr bragðað svo eg hefi heyrt
hvörsu sposkir og háðgjarnir sem verið hafa exempli gratia við klámvísur þeir
diktað hafa. Um vinnudrós eina hafa þeir það sálmslag: " Hvað morgunstjarnan
skín nú skær." Og í vísum um nýfætt barn í Beruvík hafa þeir þann tón: " Svanur
einn syngur hér fugla best" et.. Við spottvísur þeir diktað hafa að sagt er um
auðæfi þess eruverðuga og nú í guði, sáliga manns, Björns Benediktssonar, hafa
þeir þetta lag: " Jesús kristur á krossi var" et., á hvörju xefractarisis nequam
sannaðist sú ofdirfð meir en djöfulleg sem skýrt stendur í prompurario exemplor,
um einn heilagalinn munk og töfrakellingu er þau samhuga frömdu. En djöflinum
ofbauð eftir þeim að breyta, eftir því sem vísan hljóðar: non audet stigius
pluto tentare qvod audet effrenis monachus plenaque fraudis anus, því meðan sá
eruverðugi mann lifði, fékk djöfullinn aldrei nökkurn dreng í sitt verk að veita
hönum eða veraldarláni hans spott eða lastyrði. En nú guð hafði tekið hann úr
þessum heimi og ferjað hann frá dauðanum til lífsins, frá hryggðinni til
gleðinnar, frá skammfullu veraldarinnar athæfi til eilífs heiðurs, frá öllum
djöfulsins umsátrum til síns sjálfs í himnaríki. Nú hefur djöfullinn fengið, að
sögn, þessa spottmúla í sitt ver að níðast á hans sálugum moldum með útgengum
spottvísum undir tón og melódí heilags kirkjusöngs, upp á það sköll og aðhlátur
skyldi ganga fullum fetum fram, hvar í húsum þær væri um hönd hafðar tíðkaðar og
fyrst þvílíkt háð og spott skeður við það blómgaða tréð svo sem sú generosa
natura, þess eruverðuga manns var af skaparanum í allra ausýn prýdd með margs
konar dyggðum, hvað mun þá ske við oss visin, nöguð og ormstungin tré sem þvílík
drengmenni sjá daglega kringum sig, með margs konar brögðum og hlykkjum. En
þessir allir kompagnis-bæður sem hér hafa soddan cantori funderat, skyldu í tíma
gæta að sér að þeir ei fyrir hæðni sína og spott undir sálmalaginu fá þau laun
stundlega, sem einn heilagalinn dári fékk forðum sem hæddi og lastaði Pál
postula, sem voru, að hann datt dauður niður mitt í lastyrðunum og tóku
djöflarnir við sálunni. En í eilífðinni mun þetta sposka kompagni vissilega fá
að vita og reyna hvað það leiðir eftir sig að hæða helgidóminn á náðarinnar tíma
og vanbrúka sönglag sigurkirkju guðs í himninum og hans stríðskirkju hér á
jörðunni, þá hann hlýtur með sínum kompanis-bræðrum öllum fordæmdum nauðugur
stikla með Starkaðarhljóðum í baðstofu eilífra kvala, með nýtt cantori útaf vei
og svei yfir sinni sálu og líkama undir lagi óaflátanlegrar ýlfranar óps og
tannagnísturs. Þessar allar fyrrgreindar syndir og aðrar fleiri þvílíkar gjöra
oss og vorar sóknir alblóðugar fyrir guði. Því er oss mál að vakna þar
velflestir í kringum oss hafa yfirlit guðlegs athæfis en afneita þess krafti
móti öllum vorum áninningum og vort enni móti þeirra koparenni og járnhnakka að
setja og samhuga að blása hátt í lúðra drottins ef ske mætti þeir nolentes
volentes vildu heyra það lögmál og oðið sem drottinn Zebaoth sendir í sínum anda
fyrir vorn munn, sína óverðugra þénara. Og þó vér daglega reynum að þeir eru
dristugir, sérgóðir, andvígir og hvassir klungurþyrnar við oss, þá vitum víst að
sá er sterkari sem með oss er í verki og sitt orð styrkir. En þeir og þeirra
höfðingi hljóta spilinu að tapa um síðir. En hvar er það veraldlega valdið sem
herrann hefur sett til að styðja oss í þessu verki og taka með verðinu það vonda
burt úr borginni, svo bölvanin uppsvelgi ekki landið. Munu öngvir af þeirri orðu
finnast hjá oss sem láta fyrrgreindar syndir 1. bæði þeirra allra sem fyrir
augunum á guðhræddum mönnum líkari eru í sinni russeran, íláti og hirslu, allra
óhreinna anda en mönnum, 2. ósamþykki hjónanna, 3. agaleysi foreldranna, 4.
óhlýðni barnanna við foreldrana, 5. ódyggð þénaranna við húsbændurnar, 6.
vanbrúkan sakramentanna, 7. vanhelgan hátíðisdaganna með öðru fleira fá yfirgang
í landinu af því þeirra valdstjórnarsverð ryðgar í bálinu. Munu heldur öngvir
finnast, þeir sem hafa við fyrrgreindar syndir lagaréttinum álíka og göngulrófur
haga vefnaði sínum sem er að smáflugur verða fastar í þeirra vef. En bremsur og
eiturpöddur sleppa lausar, smáþjófar og þeir sem óforhugsað þjóstyrði tala eða
öfugri hendi veifa, þeir verða fastir í lagaréttinum. En þeir postulinn telur
upp ásamt okurköllum, töfrabelgjum, meineiðurum, þeir ganga velflestir lausir og
liðugir í gegnum hann hjá oss og dæmast því oft með þvílíku móti. Sá fátæki ofan
í ösku, en sá ríki ef hann nökkurn tíma dæmist upp í dómarans tösku. Sá rangláti
réttlátur, en sá réttláti ranglátur. Svo væri Cambyses á dögum, mundi hann hafa
nóg að gjöra nökkra daga að láta flá húðina af sisamnibus, þvílíkum sínum
undirdómörum og þenja skinnið um dómarasætin þeim til viðvörunur er eftir þá
tæki við lögsögunni. Og þó þeir óttist aldrei Cambysen eða hans maka, þá verða
þó aldrei dómendur stefndir til þess fjölmenna alþingis seinna meir fyrir
landsdómarann lifendra og dauðra, jesúm christum, sem þá vill sjálfur yfirheyra
allra þeirra dóma, atkvæði og ályktanarorð, og sjálfur rannsaka þeirra dómabækur
og lögsögn alla. Þess vegna hreinsast ekki blóðugar syndir burt úr landinu með
þvílíkri dofinni lögsögn, heldur hitt, landið verður þess blóðugra sem drottinn
jesús gjörir lengur dvöl á að koma og sinn lavagarð að hreinsa. Þar fyrir
hljótum vér drottni samverkanda hita og þunga dagsins að bera og eftir mesta
mæti úr herrans víngarði labruseas að tína, þó vér fáum af þeim óguðlegu oft
þung orð og vanþökk in fine laborum. Nú þó ég skrifi um þetta þá veit ég það
fullvel að veraldarinnar synir taka á móti þessum blöðum með stálhönskum, það
er, þeir halda þá eftir spámannsins máltæki fyrir svívirðing, sem kenna þeim
hallkvæmt, heilnæmt og eru í þeirra geði. Það er, góður lærdómur er í þeirra
geði kvöl og hrelling, og þvílíkt mátti auðveldlega skiljast af bréfi mér
tilskrifuðu um árið þá ég teiknaði nökkuð móti galdravafi Jóns málara. Því þessi
öld vér í lifum vill að vér séum blindir vökumenn sjáum ekki inn um grindurnar
hennar athæfi og hljóðalausir hundar þeir ekki fæli úlfinn, sinn herbergjagest
frá sér. Vill að vér leggjum hægindi undir hendurnar og kodda undir höfuðin á
ungum og gömlum svo þeim verði vært í knjám hórunnar Dalilar, veraldarinnar og
höfuð klæði eftir því sem hvörs manns höfði hæfir og að vér dæmum þeim öllum líf
sem aldrei eiga þó að lifa. Og þó þeir viti það að drottinn skipi oss
einvirðuglega að straffa, hóta, ógna og áminna í tíma og ótíma og spara öngvan
og segja omnis caro e ut farnum vere herba e populus, þá samt hrína upp
veraldarinnar börn og standa fast með óhljóðum á Gyðinganna máltæki, segjandi: "
Noluus obtemperare". Gefa öngvan gaum að því þeir tala. Vér einir höfum vald og
rétt, hvör má við oss umvanda, sed dicite nobis placentia e, predikið það eina
um oss og vora breytni sem oss geðjast og vel fellur í vorum eyrum. Þess vegna
veit ég fullvel að hægra er vatni upp í móti að veita en þvílíkum þvætturum
heilög fræði að kenna. Því þó þeir heyri gott, þá læra þeir það aldrei og þó
þeir læri það þá skulu þeir það ekki skilja. Og þó þeir skilji það þá breyta
þeir þó aldrei eftir því, heldur hitt, þeir gjöra spott að því og fussa við öllu
þvílíku. En ég aftur á mót agta að litlu snerkjur, hrinur, hróp, þvætting og
ógeð veraldarinnar sona, og hefi því mér til dægrastyttingar samantekið þessar
fyrirfarandi greinir, með hvörjum ég hefi borið mig að draga helst og umfram
allt fyrir allra sjónir fram athæfi þeirra fégjörnu hér á klaka, svo sem þá
refar eru á eyrunum nauðugir dregnir úr grenjum sínum. Og þó ég hafi ekki kunnað
öldungis að reka í burt herbergjagest þeirra féþyrstu sem vildi, þá hefur þó
ásetningurinn verið að verða í vegi fyrir hönum og gjölta að hönum með þessum
fyrirfarandi orðum. Þar næst veit ég fullvel að kunni þessi blöð að koma Momo
fyrir sjónir, þá gjörir hann strax sitt venjulegt náttúruverk, sem er cuneta
theonino rodere dente. Því aldrei varð minn ásetningur, hvörki með þessum blöðum
né öðrum. Þar fyrir verð ég orðfár við hann og sneiði mig hjá hönum og svara svo
stuttlega hans máli: O Mome, carpere vel nolinostra, vel ede tua. En yður alla
mína elskulega meðbræður í drottni ásamt allt yðart heimkynni, fel ég eilífum
guði til handa nú og ævinlega í jesú nafni, amen. Valete symyster chari deo
accepti hominibus chari. 10 octobrii 1640. 1. Af Helga Hallgeirssyni. Helgi hét
maður. Hann var Hallgeirsson, bróðursonur Orms ins mjóa, föður Ólafs belgs, er
nam vík þá á norðanverðu Snæfellsnesi, er við hann er kennd síðan. Helgi var
kvongaður, og hét kona hans Þórunn. Voru þau hjón bræðrungar að frændsemi. Helgi
bjó undir Helgafelli í Þórsnesi. Sonur Helga hét Sigurður. Hann var allefniligur
maður, þá hann óx upp. Helgi var mikill rausnarmaður í búi og það svo mjög, að
öllum mönnum skyldi heimill greiði og annar farbeini, þeim er að hans garði
báru. Fór orð mikið af skörungsskap Helga og drenglyndi. Þá var land heiðið.
Hélt Helgi jafnan jól að miðjum vetri. Þá gerði hann veislu og bauð til hennar
vinum sínum og frændum. Hvern mann skyldi og laða í jólagildið, er þá bar að bæ
hans. Helgi hélt sama hætti um marga vetur. Svo bar til einn aðfangadag jóla, að
húskarlar Helga sáu mann einn, ef mann skyldi kalla, fara þar að garði. Hann var
miklu meiri vexti og tröllsligri en menn þóttust áður séð hafa. Þar var þá
fjölmenni saman komið. Maður þessi var gyrður svarðreipi og hafði bjarnsviðu í
hendi. Menn þeir, er úti voru, hljópu inn og loka hurðum eftir sér, segja, að
ekki mundi dælt að bíða þessa manns úti, er hann gengi að dyrum, því líkari væri
hann þursum, er genginn sé úr hömrum. Helgi bóndi bað menn eigi æðrast. " Mun eg
bjóða þessum manni til borðs, ef hann kveður hurðar. Skal engi sá koma á minn
bæ, er eg láti honum eigi heimila vist, ef hann vill þiggja." Þorviður hét
maður. Hann var mikill vinur Helga. Hann átti bú þar, er heitir á Dögurðarnesi.
Það er austan fjarðar. Hann var boðsmaður Helga. Þorviður mælti: " Þess let eg
þig, Helgi vinur, að þú bjóðir þessari óvætti til veislunnar, því illri heilli
mun tröll þetta hingað komið." Helgi lést eigi nenna að bregða orðum sínum. Voru
þó fleiri boðsmanna á máli Þorviðar. En er menn voru um þetta að ræða, var
hurðar kvatt og þó heldur mikilfengliga. Helgi gekk til dyra, og tjóði engum að
letja hann. Helgi sá, að dólgur mikill stóð úti fyrir dyrum. Hann spyr, hver sá
var. Sá, er úti var fyrir, nefnir sig og kvaðst heita Dofri. Helgi spyr, hvort
hann vill þiggja beina að sér. Dofri segir, að vant sé vel boðnu að neita,. " en
eigi máttu þá matskjáll vera. Nægir mér lítt vist sú, er kögursveinar hafa eða
önnur lítilmenni. Sé eg eigi annað en smámenni á þessum bæ, og hygg eg, að
lítill sé þeirra þróttur." Helgi svarar: " Oft reynist eigi mest hamingjubót að
háum beinum og vistagræðgi. Sýnist mér svo sem að margra manna vist muni mega
fyrir þig leggja, þó allmikill sé mathákur." Dofri kvað sér það vel líka. "
Muntu vera mikill rausnarmaður Fyrir því mun eg þiggja boð þitt." Það er nú sagt
þar frá, að Dofri fer í bæinn inn. En svo var hann hár og þrekinn, að hann
brýtur dyraumbúning. Féll hann af herðum honum á skálagólf niður. Helgi lét menn
upp standa fjóra, þar er Dofri skyldi niður setjast, og fyllir hann rúm þeirra.
Hrossaslátur var á borðum. Sú vist verður Dofra vel að skapi. Þykir boðsmönnum
hann taka heldur mikilfengliga til matar, og svelgur mjöðinn stórum. Eigi er
þess getið, hversu lengi Dofri sat að veislunni. Síðan býst hann brott. En að
skilnaði segir hann til Helga bónda: " Það skaltu vita, Helgi bóndi, að vel
gafst mér að veislu þinni. Nú legg eg það fram við þig á móti, að eg býð þér að
þiggja veislu að mér in næstu jól við fjórða mann. Mun þér svo sýnast sem eg
hafi þegið jafnmikla veislu að þér." Helgi kvað sér lítt um gefið að þiggja boð
hans,," veit eg engi deili á þér né þínu heimkynni." Dofri mælti: " Heimili mitt
er á Vatnsheiði sunnan fjarðar í helli þeim, er við mig hefir kenndur verið og
kallaður Dofrahellir. Vil eg það nú á skilja, að þú komir sjálfur til boðsins
með Sigurði, syni þínum, og húskarli þínum, er Geirmundur heitir, en sjálfur
máttu til kjósa fjórða manninn. og svo mátt þú til ætla, að sú vansæmd mun mér
mest mislíka, ef þú vanrækir að sækja boð mitt að ákveðnum tíma." Helgi heitir
ferðinni, og skilja þeir Dofri að sinni. 2. Hér segir af Illuga. Þessi vetur
líður af hendi og langt á sumar fram. Hyggur Helgi bóndi lítið sem ekki að
jólaboði Dofra. Það var eitt sinn, að Þorviður í Dögurðarnesi kom á fund Helga,
vinar síns, og ræddi við hann um jólaboð Dofra. Helgi segir sér lítt um hugað. "
Þykir mér svo best fara, að það mætti úr hömlu dragast og færi eg hvergi." "
Eigi hlýðir svo að mæla," sagði Þorviður. " Er mér það grunlaust, að þá mun
Dofri heimsækja þig og koma að þér óvörum. og af tvennu illu mun þér betur
farnast, að þú þiggir boð hans, þó flátt búi undir. Nú er það ráð mitt, að þú
fáir röskvan mann til fylgdar, er þér væri mikið brautargengi að, og annað mun
þér eigi hlýða." Helgi mælti: " Ekki veit eg kost þess manns, er eg má vel
treysta í slíku föruneyti og verði mér til mikils fulltingis, eða veistu nokkurn
þann til vera?" Þorviður mælti: " Freista vil eg að finna til þann mann, er eg
vænti, að þér myndi verða að miklu liði, ef hann fengist í för þessa. Þórir
hefir maður heitið. Hann var sonur Þorfinns ins stranga og Sæunnar, dóttur
Skalla-Gríms Kveld-Úlfssonar. Þorfinnur var kappi mikill og merkismaður Þórólfs
Skalla-Grímssonar. Þórir átti þá konu, er Þórdís heitir. Nú er hún ekkja. Bjuggu
þau á Fossi á Mýrum. Sonur þeirra Þóris heitir Illugi. Nú er hann fimmtán vetra
að aldri. Þau mæðgin búa tvö saman í koti litlu hjá Fossi. Þar er sá maður, þótt
ungur sé að aldri, að eigi mun minni fylgd að honum en þótt þrír eða fjórir menn
væri og þó vaskir sé. Nú ræð eg þér, að þú fáir þenna mann til fylgdar, ef
kostur er. Skal það eigi letja þig, þó Illugi sé eigi sjáligur, því hann er
kolbítur og sem afglapi." Helgi þakkar Þorviði tillögur hans. Og eigi miklu
síðar ríða þeir Helgi suður á Mýrar. Ekki segir af ferð þeirra, fyrr en þeir
koma suður undir Foss að koti þeirra mæðgina. Þeir sjá þar mann úti, ungan að
aldri, en mikinn vexti. Sá var í gráum brókum með svarta kollhettu á höfði.
Sveinninn hélt á öskutrygli í hendi sér og kastar úr honum allröskliga. Varð þar
af mikið fok. Helgi mælti til Þorviðar: " Hvatskeytiligur er sjá sveinn og þó
eigi ógæfusamligur á svip, þó eigi sé búningur hans skrautligur. Muntu verða
nærgætur, vinur, um hugdirfð hans og röskleika, það er á má sjá." Þessi sveinn
var Illugi Þórisson. Þeir ganga til hans og kveðja hann, en hann tók þeim
sæmiliga. Þeir spyrja hann að nafni og ætt. Hann kvaðst vera kerlingarson, og
væri móðir sín í þessu koti. " Hefi eg þann starfa að bera vatn í bæinn inn, en
út aftur sorp og ösku. Kann eg það eitt til verka og læt mér það allvel lynda."
Þeir spyrja, hvort gisting sé föl í kotinu. Illugi segir þeim lítt sæma að leita
þess, svo göfugum mönnum og skrautbúnum. " Eru hér lítil hýbýli og þröng og eigi
þekkilig fyrir slíka höfðingja. Skortir þó annars til, enda mun móðir mín ráða,
hverja hún vill hýsa. En sé yður þetta áhugamál og alvara, skal eg um leita."
Þeir játtu því. Illugi gekk inn og flutti erendi þeirra við móður sína. Hún lést
eigi meina þeim húsavist náttlangt, ef þeir hafi þar til lítillæti. " Þykir mér
undarligt," segir hún," er eigi búi annað undir en hýsing þessa manna. Mun bágt
verða að þreyta við örlögin." Illugi fer út og vísar þeim Helga í bæinn. Og eigi
líður um langt, áður Helgi bar upp erendi sitt við Þórdísi og segir henni allt
um tilgang beiðni sinnar. Þórdís mælti: " Mjög verð eg forvirki horfin að missa
son minn. Sýnist mér og, Helgi, óríflig ferð sú, er fyrir þér liggur. Má þó
vera, að sonur minn verði þér að miklu gagni, þó litlar séu nú orðnar vorar
virðingar, þar sem fjárafla er engan að meta. Enda skal nú Illugi sjálfur miklu
hér um ráða." Helgi leitar þá svara af honum. En hann sagðist albúinn til
þeirrar ferðar, ef móðir sín tæki þar eigi þvert fyrir. Kom þá svo, að kerling
leyfði honum förina. og síðan fer hún höndum um Illuga, son sinn, og óskar honum
til hamingju. Helgi sprettir þá sjóð af belti sínu, er var fullur af silfri, og
gefur hann Þórdísi kerlingu. Hún verður léttbrýn við og þakkar Helga forkunnar
vel. Þeir búast þá til ferðar, og fylgir Illugi þeim. Var það auðsætt, að
kerlingu þótti mikið fyrir að skilja við son sinn. Síðan halda þeir heim til
sín. 3. Dofri drepinn. Fall Helga. Illugi dvelst nú með Helga, og líður veturinn
fram til jóla. Helgi býst þá að heiman og Illugi með honum. Skyldi nú sækja
jólaveislu að Dofra. Með þeim fóru Sigurður Helgason og Geirmundur húskarl. Ekki
segir af ferð þeirra, fyrr en þeir lögðu á Vatnsheiði. En sem þeir koma á
heiðina, rekur á foraðsveður með ægum stormi, svo eigi var hægt að halda áfram.
Þessu veðri fylgdi svo mikil frosthríð, að eigi sá af fótum fram. Helgi kvaðst
þá vilja snúa aftur," því brátt förum vér villir vegar til ófæris." "
Lítilmannligt er það," segir Illugi," þó móti oss blási. Var þá betur heima
setið en farið, og eigi hvatti eg til þessarar ferðar. Gerði eg það fyrir
annarra orð. Nú skal eg ganga fyrir, en þú, Helgi, feta í spor mín og svo hver
að öðrum. Mun okkur þá hlýða." Með þessum hætti halda þeir áfram langa hríð í
miklu frosti og fjúki, þar til loks þeir koma að helli miklum. það var hellir
Dofra. Eigi sýnist þeim heimamannliga fyrir búist hjá Dofra, og eigi var skjótt
til dyra gengið. Það er nú sagt, að Dofri á sér móður, en það var ketta ein
kolsvört og in argasta meinvættur og svo mjög fjölkunnig, að hún fekk brugðið á
sig ýmsum hömum. Hún var af ætt Ófótans jötuns í Ófótansfirði, er var skæðust
mannæta í tröllabyggðum. Dóttir Dofra hét Gandeiður. Hún var þar í hellinum og
mjög tröllaukin. Inn fjórði maður var þar í hellinum. Það var fóstursonur Dofra,
er Urnir hét. Illugi gekk að dyrum og skyggnist inn. Hann getur að líta mikið
bál á miðju gólfi um endilangan hellinn. Hann kallar inn og biður Dofra fram
ganga, segir hann vera fastan á beina við veður hrakta menn," ok lítið mun eg af
gera risnu þinni, er eg finn aðra höfðingja. Er nú mál, að borð séu upp tekin,
þó fyrr væri, til fagnaðar Helga bónda. Eða hvar til bauðstu honum í jólaveislu,
er hvergi kemur fram?" Dofri gegnir máli hans og segir, að svo verði að búa sem
á bæ er títt. " Er mér lítill mannfagnaður að þér, Illugi, í mínu boði, þar sem
þú ert nú í för með Helga bónda, og mun mér allmjög hafa skjáplast, er eg leyfði
Helga að kjósa fjórða manninn til fylgdar við sig. Skaltu nú sem fyrst dragast
héðan brott, ella mun hér lítill jólafagnaður verða." Illugi mælti: " Óvart
kemur mér, Dofri, er hjarta þitt skreiplar í brókum niðri, þótt þú sjáir mig,
óreyndan ungling, er ekki er grön sprottin, svo mikilúðligur sem mér sýnist
vöxtur þinn vera. og skaltu nú þegar í stað kjósa um, hvort þú vilt heldur
hnútukast eða glímur." Eigi vildi Dofri þess bíða, að þeir Illugi kæmi inn í
hellinn, veður því út með allt sitt hyski. Skyldi þar einn mæta einum. Illugi
réðst fyrstur móti Dofra, og tókst fang með þeim. En þótt Illuga skorti afl við
Dofra, var hann þó mýkri á fótum og getur varist föllum um sinn. In vonda ketta
hleypur gnöllrandi að Helga bónda, og tókst viðureign þeirra allgrimmdarlig.
Gandeiður gengur móti Sigurði, en Urnir móti Geirmundi. Verður harður atgangur
þeirra allra saman. Þess er fyrst getið, að Dofri hamast á Illuga, en mátti þó
aldri koma honum af fótum. Verður nú svo mikil hamingja Illuga, að Dofri fellur
fyrir honum flatur til jarðar. Illugi leggur tygilknífi fyrir brjóst honum og
ristir niður kviðinn. Það varð hans bani. Síðan dregur Illugi Dofra inn á
hellisbálið. En svo sagði Illugi, að það hefði hann næst sér tekið og mestrar
orku þurft til að beita. Þar brann Dofri til ösku. Hann skundar því næst til
liðs við Helga, en í sömu svipan hafði svo óhamingjusamliga til tekist, að
kettan reif hann á hol, og lá hann þar fallinn. Illugi veitir kettunni harða
atgöngu, og svo gengur hann að karlmannliga, að hann fær að lyktum yfirstigið
kettuna og brýtur í henni hrygginn, dregur hana síðan á bálið, og þar brennur
hún. Þar næst hleypur Illugi að Urni, er Geirmundur hafði fengist við, og hjó
hann banahögg. Síðast allra veitir hann Sigurði á móti Gandeiði, og drápu þeir
hana. Sigurður var nær því yfirkominn af sárum og mæði. Þeir ganga til Helga
bónda. Var hann enn á lífi. Hann mælti til Illuga og segir mikla hans hreysti,,"
ok hamingjuliga hefir fylgd þín tekist. Vil eg nú launa þér góða fylgd, að eg
gef þér á deyjanda degi bú mitt og konu, og njót manna best. En það vil eg til
skilja, að þú sjá ráð fyrir Sigurði, syni mínum, og látir hann vera fylgdarmann
þinn. Mun honum það mest verða til frægðar og hamingju. Nú mun eg eiga skammt
eftir ólifað. Verður hver að fara, þá feigur er, og ber jafnan til hverrar sögu
nokkuð." Litlu síðar deyr Helgi. Illugi kannar nú hellinn. Er svo sagt, að ekki
fyndi þeir þar fémætt. Nú snúa þeir brott þaðan heim á leið og hafa lík Helga
með sér. Er hann þar heygður undir fellinu. En Illugi gekk að eiga Þórunni, konu
Helga, og tók við búi hans og öllum fjárforráðum. Litlu síðar sækir hann móður
sína suður á Mýrar og flytur heim með sér. En hún andaðist litlu síðar, og var
hún þar heygð. Illugi gerðist nú atkvæðamaður og fær brátt virðing mikla. 4.
Illugi fer utan. Þegar Illugi hafði tvö ár setið að búi sínu, fýsir hann til
utanferðar. Hann lætur þá búa skip sitt, það er í förum hafði verið og hann fekk
með búinu eftir Helga. Réðst hann nú til utanfarar og með honum Sigurður,
stjúpsonur hans, sonur Helga, er jafnan var Illuga inn fylgjusamasti. Var og
líka svo, að Illugi ann honum mjög. En frá útferð þeirra er það að segja, að þá
þeir lögðu út og voru komnir í haf, um það skeið, er þeir misstu sýn af landi,
fengu þeir þokur óþrotligar, er eigi þvarr á mörgum dægrum. Því næst fá þeir
veður hörð og hafvillu svo mikla, að aldri vissu þeir til landa. Leið svo
sumarið allt á haust fram, en þá tók ekki betra við, að nú gerist vistaskortur á
skipinu. Horfir þá til vandræða svo búið. Nú verður það einn aftan, að menn
þykjast sjá fjöll mikil í fjarska. Þau voru snæþakin. Þeir beita skipinu undir
vind og stefna á fjöllin. Því næst sjá þeir vík inn á milli fjallanna, sem
fjörður væri, lögðu þar inn skipinu og skutu út báti og fluttu tjöld á land.
Engi sjá þeir líkendi til, að þar sé mannabyggð nærri því, er þeir kómu á land.
Var þar og eigi byggiligt, því þar var graslaust og auðn ein. Klettar voru í
fjöllum, en jöklar að ofan. Þar var gnægð sela og sjódýra og mikill fjöldi
haffugls. Veiddu þeir hann til vista. Þar var gnægð viða á rekaströndum, er var
þeim ínóg til allra smíða og húsagerða, og þar af höfðu þeir eldivið. Það var
einn dag, að Illugi gekk á rekana. Þá getur hann að líta jötun einn, mikinn
vexti. Sá bar hundfisk á herðum sér. Stefnir hann þar upp á milli fjallanna.
Illugi hljóp eftir honum, og nær hann jötninum, því hann var þungfær. Og sem
hann kom að honum, hjó hann spor í hvalinn. Eigi verður jötunninn við það var.
Illugi tekur stein, er hann mátti mestum lyfta, og fer með hann á herðar
jötninum. Þyngist þá byrðin stórum. Hann finnur það og mælti: " Mjög tekur mér
að fara aftur, en einhvern tíma hefði mér lítið orðið fyrir að halda á þessu
seiði. og víst er ill vist með Tögld drottningu, er eg skuli mætti mínum fjær
fyrir sakir megurðar, en vinn þó baki brotnu fyrir vistum handa henni og öllu
hennar hyski. Frekast mér nú aftur ár frá ári. Eru mér þegar vís svörin, að engu
sé á orkað." Þá stökk Illugi fram yfir jötuninn og stendur fyrir framan hann og
brá sverði sínu. Illugi mælti: " Nú mun eg slíðra sverð mitt í brjósti þér, nema
þú leggir af þér byrðina og segir mér allt það, er mig girnir að vita." Jötninum
verður bilt við, fleygir af sér byrðinni og bað sér griða. Illugi spyr, hvað
hann héti og svo hvaðan hann væri. Hann kvaðst Vagnhöfði heita og vera húskarl
Tagldar trölladrottningar í Tagldarhelli. " Eru tólf tröll með henni, er eg má
þjóna. Hefir sú ánauð á mér legið, síðan tröllið Tögld hafði hertekið og drepið
Hröngvið, föður minn, til þess að ná yfirráðum hér í Gandvíkur óbyggðum. Er
tröllið Tögld hverri flagðkonu meiri og verri viðureignar, og mjög svo hamrömm
er hún. Trylldist hún mest eftir það, er hún missti Svaða jötun, mann sinn. Nú
hefir hún sagt, að sá sé einn maður, er Illugi heitir, er hún hyggur sig munu
nokkuð kalt af bíða. Og að þér mun hún hafa galdrahríð gerva, fyrir því að mig
uggir, að þú munir inn sami maður vera. Mátt þú búast við áhlaupi hennar. En
mundu til mín, Illugi minn, ef svo fer, að gæfan gefur þér sigur á Tögld, og
trúr skal eg þér reynast í hvívetna." Skildu þeir Vagnhöfði við þetta. Heitir
Illugi honum gagni nokkuru, ef hann fengi yfirstigið Tögld tröllkonu og hyski
hennar. 5. Illugi deyddi tröllið Tögld. Illugi gekk til tjalda sinna og hyggur
með sér, að þegar skuli hann að morgni heimsækja Tögld tröllkonu. Þóttist hann
vita, að hann mundi engrar eirðar eiga von af henni, þó hann léti svo búið
standa. Líður nú á nótt fram, en sem lifði þriðjungur nætur, vaknar Illugi við
það, að Tögld var þar komin til tjalda hans og hafði svipt niður tjöldunum og
drepið alla menn hans nema þá, er hvíldu í því tjaldi, er hann var sjálfur í.
Það var Sigurður og þrír menn aðrir. Þeir Illugi vakna við vondan draum, spretta
þegar upp með miklu skjótræði og taka vopn sín. Var það í inu sama vetfangi og
Tögld svipti niður tjaldi þeirra. Þeir sækja þá allir að henni og höggva og
leggja hver sem betur má, og orkaðist þó eigi á að vinna hana, svo var hún mikil
óvættur. Sigurður hleypur þá að henni og slær sverðinu um knésbætur henni, svo
henni lá við falli. Þá tekur hún Sigurð höndum eigi mjög þyrmsamliga. Fannst
honum Tögld náliga merja allan sinn líkama. og við það snýr hún undan. Illugi
herðir þá mjög aðsóknina, sótti nú ákafliga eftir henni. Hún mæðist þá og kastar
Sigurði. Liggur hann þar í óviti. Og jafnskjótt grípur hún einn af mönnum Illuga
og gleypir hann í hvoft sér. Illugi slær þá sverðinu utan á hnakka henni með svo
miklu afli, að hún rekur upp ógurligt öskur og hrækir manninum fram úr sér aftur
og segir: " Mikill ert þú matarhráki." Er það haft að orðtaki síðan. Illugi bað
þá menn sína að gæta Sigurðar og freista að endurnæra hann og lífga, og tókst
það að lyktum. Illugi sótti nú að Tögld með mikilli hreysti. Snerist hún þá við
honum, og varð atgangur hennar harður og langur, áður Illugi fær höggvið af
henni aðra höndina. Tögld hopar nú við hvert högg. Kemur svo um síðir, að Illugi
getur yfirstigið hana og drepið til fulls. Hafði hann þá fengið fimm sár, en þó
engi hættulig. Hann bindur sár sín og tók hvíld eftir langt erfiði. Og eigi
miklu síðar kemur þar að honum Vagnhöfði, og þakkar hann Illuga forkunnar vel
fyrir hreysti sína og þrekvirki í drápi Tagldar. Illugi bað hann vísa sér leið
til hellisins Tagldar. Vagnhöfði segir eigi forsjáligt fyrir hann einn mann að
ráðast að ellifu tröllum. " Mun eg þó geta liðsinnt þér að nokkuru. Skal eg bera
þeim áfengt öl, áður en þú veitir þeim atgöngu." Illugi kvað ráðligast að
bregðast við sem fyrst, áður en þau vissi um drápið Tagldar. Síðan búast þeir af
skyndingu og halda, sem leið liggur, til hellisins. Þar var bratt einstigi upp
að ganga, og duldist Illugi fyrst um sinn. En Vagnhöfði gekk í hellinn og bar
tröllunum áfengt öl. Leið eigi langt um, áður þau gerast ölvuð. Verður þá
skvaldur og óhljóð í hellinum. Þau drukku í afhelli einum. Illugi gekk að dyrum
hellisins og kveður sér hljóðs og lýsir þar á sig vígi Tagldar. Heimtir hann
tröllin að koma út til móts við sig og hefna hennar, ef þau hefðu hug til. Þessi
frýjuorð þola jötnar eigi og hlaupa þegar út heldur gálausliga hver á eftir
öðrum. Illugi var þá eigi atgerðalaus og hjó hvern að öðrum banahögg, er þeir
koma út úr hellinum. Létti hann ekki þessu verki, fyrr en allir jötnar voru
dauðir. Síðan gerðu þeir Vagnhöfði mikið bál og brenndu tröllin öll að köldum
kolum. En sem frásögnin af þessu mikla þrekvirki barst út, var Illugi af öllum
kallaður Tagldarbani. Hélst það við hann síðan. 6. Útkoma Illuga. Sigurður
kvongast. Illugi býst nú að kanna hellinn Tagldar. Vagnhöfði vísaði honum á
allar gersemar tröllanna. Illugi tók þar minnstan hluta, en gaf Vagnhöfða allt
það, er hann þóttist við þurfa, af búshlutum flagðanna. Illugi sér í einum stað,
að svo var sem hurð væri greypt í bergið. Hann spyr Vagnhöfða, hvar lykill sá
var, er þar gengi að, Vagnhöfði lést eigi af honum vita. Illugi mælti: "
Ótrúligur ertu nú, Vagnhöfði, og muntu víst af vita, þó þú viljir nú dylja fyrir
mér. Skaltu nú um tvo kosti kjósa: Annaðhvort sel fram lykilinn eða eg drep þig
þegar í stað." Þá mælti Vagnhöfði: " Reiðstu mér ekki, Illugi minn. Þetta eina
vildi eg undan draga mér til yndis og ánægju, er hér er inni geymt." Hann seldi
þá þegar lykilinn í hendur Illuga. Hann lauk upp berginu og litast um. Sér hann
þar þá mey eina, forkunnar fagra ásýndar og þó dapurliga. Illugi spyr hana að
ætt og nafni. Hún kvaðst heita Gyða, dóttir Möttuls konungs á Bjarmalandi. Segir
hún, að Tögld hafi numið sig brott með fjölkynngi. " Ætlaði hún mig til handa
syni sínum, en hann varð ekki langær og dó þar litlu eftir." Illugi leysti
meyjuna og hafði á brott með sér til manna sinna. Vagnhöfði fylgdi honum, og
skildu þeir með vináttu. Hét hann Illuga því að skilnaði, að hann skyldi fá
góðan byr og hagstætt veður frá Gandvíkrströndum. Nú bíður Illugi þess tíma, þar
til Sigurður er heill orðinn. Eftir það sté hann á skip sitt, þótt fáir væri þá
skipverjar hans. Héldu þeir vestur með landi og kómu þá fyrst til Færeyja. Var
þá sumar á liðið, og dvaldist Illugi þar um veturinn. En þaðan hafði Illugi
skipverja svo marga sem hann þurfti á skip sitt. Um vorið bjóst Illugi þaðan og
hélt skipi sínu til Bjarmalands. Kemur hann á fund Möttuls konungs. Þar var
Illuga tekið með inum mesta fagnaði, er hann vissi dóttur sína í för með honum
og hann hefði leyst hana úr tröllahöndum. Illugi tók sér þar veturvist og mönnum
sínum öllum með Möttli konungi, og kom svo, að hann bað Gyðu konungsdóttur til
handa Sigurði, stjúpsyni sínum. Var því máli vel svarað, og fær hann hennar, og
verða þeirra samfarir góðar. Um vorið býr Illugi skip sitt til Íslandsfarar.
Vildi þá Sigurður og kona hans með honum fara og sóttu það mál við konung. Var
það auðsótt, því hann sagði Illuga eiga mestu um að ráða hag dóttur sinnar.
Konungur gaf þeim Sigurði og dóttur sinni skip með öllum farmi. Skyldi það vera
heimanmundur hennar. Illuga leysti hann einnig út með góðum gjöfum. Skildu þau
öll við konung með inni mestu vináttu. Bað hann þeim velfarnaðar og
fararheillar. Illugi lét í haf, og byrjar honum vel. Hann kom skipi sínu á
Breiðafjörð, ræður því til hlunns og fer heim til bús síns. Þá var Þórunn, kona
hans, sóttveik, og lést hún skömmu síðar. Illugi gerir útför hennar virðuliga.
Litlu síðar fær hann Sigurði í hendur búið. Settist hann þar að og þykir góður
drengur og kona hans umsýslusöm og vinsæl. Illugi dvaldist með Sigurði in næstu
misseri. 7. Illugi fer utan, sigrar Una víking. Illugi nam nú ekki yndi á
Íslandi eftir lát konu sinnar. Brá hann þá enn til utanfarar og bjó skip sitt.
Réðust þá margir ungir menn og röskvir til farar með honum. Eru til þess nefndir
þeir Ketill og Krákur, synir Þorviðar í Dagverðarnesi. Fal hann Illuga, vini
sínum, þá til forsjár og bað þeim virkta að skilnaði. Margir voru fleiri
frumferlar með Illuga. Síðan lét Illugi út og fær veður hagstæð. Hann kom skipi
sínu við England. Þá réð þar landi Aðalráður konungur Játgeirsson, er næstur
hafði ríki tekið eftir Játvarð inn helga, er myrtur var. Illugi fann konung í
Jórvík, gekk fyrir hann og kvaddi hann virðuliga. Biður hann konung veturvistar
fyrir sig og menn sína. Og er þeir hafa við ræðst og konungur hafði við kannast,
að þar var kominn Illugi sá, er kallaður var Tagldarbani, lét hann honum uppi
vistina. Sagðist konungur svo af honum frétt hafa, að vel myndi skipað sæti hans
með öðrum röskum drengjum. Fór Illugi síðan til hirðar konungs, og gafst konungi
vel að háttum hans og öllum hirðmönnum konungs. Þá var England að mestu
kristnað. Þenna vetur lét og Illugi skírast og svo allir hans skipverjar. Að
áliðnum vetri kom það til eyrna konungi, að víkingur sá frá Danmörk, er Uni hét
og kallaður inn rauði, var þar við land kominn með Danaher. Hann herjaði landið
og brenndi borgir og bæi. Veitti hann víða upprás með strandhöggum og ránum.
Konungur vildi sem fyrst reka óvin þenna af höndum sér og leitar þess við menn
sína, hver gerast vildi fyrirliði orrustunnar við Una. En er flestir létust þess
ófúsir að berjast við hann og það spurðist, að hann hefði harðfengt lið og
fjölmennt, varð engi til þess búinn. Þá bauðst Illugi, að hann mundi freista að
fara för þessa. " Er mér skylt, herra," segir hann," at veita yður það lið, er
eg megna, fyrir yðar góðu viðtökur og vist í vetur." Konungur tók því
þakksamliga. Litlu síðar bjóst Illugi með alla menn sína og býr skip sitt að
öllu sem best. Konungur fekk honum eitt skip. Það var allvel búið að mönnum og
vopnum. Sá hét Hávarður, er stýrði því skipi. Voru Bretar á því eingöngu. Þegar
þeir eru til búnir, halda þeir brott. Það er nú sagt, að þeir hitta Una fyrir
utan Járnamóðu. Uni hafði þá þrjú skip, skipuð röskum drengjum af Dönum og
Svíum. Var þar eigi að sökum spurt, og sló þegar í harðan bardaga. En sem þeir
hafa skamma hríð barist, stökk Uni upp á skip Hávarðar og margir menn með honum.
Þeir Uni og Hávarður eiga vopnaskipti saman og börðust harðliga. Lýkur svo
viðureign þeirra, að Hávarður féll og hafði þegar bana. Síðan hruðu þeir skip
hans. Illugi sér aðfarir Una og sótti á móti honum upp á skipið Hávarðar og þeir
Þorviðarsynir þegar eftir honum. Þeir Uni snúa í móti. Varð þar hörð viðtaka og
lengi ósýnt, hverir sigra mundu. Í þeirri hríð féll Krákur Þorviðarson og margir
skipverjar Illuga. Við þá sýn bregður Illuga og sótti þá heldur harðfengiliga að
Una. Þeir áttu hörð vopnaskipti og eigi lengi, áður Uni féll dauður niður með
mörgum stórum sárum. Þá var helft fallin af hvorutveggja liði. Nú stöðvast
bardaginn, og gengu Danir og Svíar, þeir er eftir lifðu, á hönd Illuga, en hann
gaf þeim grið. Fekk Illugi þar frægan sigur og herfang mikið. Síðan halda þeir á
fund konungs. Aðalráður konungur fagnar Illuga vel og þakkar honum fyrir hreysti
sína og framgöngu. Konungur gaf Illuga gjafir. Þar með voru herklæði góð. Fylgdi
þeim atgeir, ið besta vopn, og það mælti konungur, að ekki mundi Illugi fyrir
vopnum falla, meðan hann hefði atgeirinn og bæri hann í orrustum eða einvígum.
Illugi þakkar konungi gjafirnar og allan þann sóma, er hann veitti honum. Kvaðst
hann atgeirinn aldri mundu af hendi láta lostigur og kallaði hann Aðalráðsnaut.
Illugi var inn næsta vetur með konungi í miklu yfirlæti. 8. Hrakningur Illuga.
Þegar Illugi hafði verið tvo vetur með Aðalráði konungi, fýsir hann að fara til
Íslands. Hann gengur á konungs fund og biður sér orlofs til Íslandsfarar.
Konungur leyfir honum förina. Illugi bjó þá skip sitt og hafði á því fjörutigi
manna. Og sem hann er búinn, kveður hann konung og lét út frá Englandi. En er í
hafið kom, lögðust á andviðri mikil, og dreif skipið fyrir veðrum og stórum sjó
bæði nætur og daga. Og svo kemur eitt sinn, að hjálmunvölur lestist til skemmda,
en sigluásinn brotnar, og rekur hann útbyrðis og margt annað, er laust var. Þá
eru þeir komnir að björgum miklum. Bar skipið undir klettanes mikið og
hengibratt í sjó niður. Verður það þá sem nauðuligast, að Illugi getur beitt
fyrir nesið og inn á vík eina litla, er skarst þar inn með nesinu. Menn fengu
bjargast á land, en skipið meiddist til skemmda. Týndist og mikið af fjárhlut
þeirra. Það þóttist Illugi vita, að þá hefði rekið að óbyggðum, og það leiddi
hann helst í grun sér, að vera mundu þeir komnir að Hellulands óbyggðum, þó eigi
vissi hann það gerla. Þykir honum nú óvænliga á horfa um sitt ráð, skipið meitt
til ófæris, fjárhlutir týndir að mestu og komið langt á haust fram, en vetur í
hönd farandi. Vistaskortur var og auðsær fyrir fjörutigi manna, engi von til
burtkomu, þar ekki var skipið. Mönnum hans féllst þá hugur við öll þessi
bágendi. En Illugi taldi hug í þá, sagði það ekki hraustra drengja að láta sér
fallast hugur, þó menn komi í mannraunir, þar er óvænliga þyki á horfast. Illugi
lætur þá menn sína hlaða skála mikinn, og vinna þeir að því með kappi. Þar var
gnægð grjóts og viður hér og þar við sjávarströndina með björgunum. En á
handvöðum varð víðast að kanna fjörurnar. Mátti og óvíða við koma skipsbáti
þeirra, er enn var heill. Það var og litlu síðar, að þeir Illugi sáu hval mikinn
á floti og fengu róið hann til lands. Fengu þeir af honum mikla vist og góða.
Þeir sáu jafnan á kvöldin, að langt upp í hömrunum brann eldur. Þóttust þeir
vita, að það myndi í hellum vera. Það var eina nótt, að menn heyrðu hark mikið
úti við skálann, en hann var þá fullger og menn allir inni. Þeir hlaupa upp og
taka vopn sín. Varð Ketill Þorviðarson fljótastur út úr skálanum. Myrkur var á
svart. Þá stóð þar úti fyrir dyrum jötunn, mikill vexti og illúðligur. Hann
svarfaði í hvalþjósum þeirra félaga. Ketill hjó til hans, en jötunninn tekur
hann höndum og brá honum undir stakk sinn og lagði þegar á rás upp til
fjallanna. Ekki var þá Illugi við skálann í það sinn, og hafði hann róið daginn
áður á fjörur við tíunda mann. Svo var karl þessi langstígur, að ekki fengu
skálabúar sótt eftir honum, enda skorti þá alla áræði, þar Illugi var
fjarverandi. 9. Illugi vinnur Krímgerði. Illugi kemur heim til skálans. Þykir
honum illa hafa til tekist, er Ketill var kominn í trölla hendur. Unir hann því
allilla, er hann fekk eigi hefnt félaga síns. Var hann nær því eirðarlaus eftir
þenna atburð. Það var eitt kvöld, að hann biður menn sína alla að vaka við
skálann um nóttina, því jafnan lét hann helming manna sinna vaka hverja nótt,
eftir það Ketill hvarf. En sjálfur gekk Illugi með vopnum sínum upp í hamrana.
Brátt verður hann var við flagðkonu. Hún bar hvítabjörn dauðan á baki sér.
Illugi hljóp eftir henni og þrífur til hennar. Þá kastar hún niður birninum og
réðst móti Illuga. Þau glíma um hríð, þar til Illugi felldi hana á skessubragði.
Hann þrífur þá í höfuð henni og ætlar að vinda hana úr hálsliðnum. Hún bað sér
griða og býður trúnað sinn allan. Illugi lætur til leiðast og spyr, hvort hún
vissi, hver tekið hafi Ketil, fóstbróður sinn, og drepið. " Eigi er hann
drepinn," segir hún," en í fjötrum er hann hjá Tjösni jötni, bróður Tagldar
trölladrottningar. Á hann heima í Njórunnarhelli hér í Bláfjöllum." Illugi spyr,
hví hann skyldi í fjötrum vera," eða skal ala hann til sláturs fyrir tröll?" "
Ekki ætla eg mikla átu í slíkum kögursveini," segir flagðkonan," og er annað í
efni um hans hag. Tjösnir hefir numið til sín konungsdóttur af Írlandi inu
mikla, þá er Kaðlín heitir. Hafið þér Skrælingjar kallað það land
Hvítramannaland. En fyrir því að Kaðlín kvaðst aldri verða Tjösni unnandi nema
með því einu móti, að hann nái á sitt vald manni þeim, er Illugi heitir og
kallaður er Tagldarbani, vill hún fá hann til þess að ræða við hann til
skemmtunar sér. En vilji hann ekki gera þessa bæn hennar, meðan tilhugalíf
þeirra sé, muni hún lítt treysta ástum hans síðar. Það hefir hún einnig fyrir
hann lagt, að hún skuli vera heitmey hans um tvö misseri. Sagði hún, að það
hæfði dýrum höfðingjum, svo sem hann væri og hann ætti kyn til, og með þeim
hætti væri hún gefin sem einni konungsdóttur sæmdi. Það hefir hún og einnig
sagt, að týna skyldi hún sjálfri sér, mætti hún ekki halda virðingu sinni, og
missti hann þá allar sínar nytjar. Tjösnir hefir þessu lofað henni og segir það
vel á komið, að hann nái Illuga á sitt vald, þar sem hann sé systurbani sinn. "
Veit eg víst," sagði hann," at Illugi er hér nú við land kominn." það hefir
Tjösnir sagt, að Illugi skyldi í fjötrum geymdur verða og á þann hátt skyldi
hann unna Kaðlínu að ræða við hann sér til skemmtunar til þess tíma, er hann
hefði fengið hennar. En ganga mætti hún að því vísu, að þá tæki hann til
bóndaráða sinna, sem sér bæri, göfgum konungi og dótturmanni Konáls Írakonungs.
Og strax sem hann hefði fengið hennar, gæti hann ekki lengur þolað þá skapraun
að vita Illuga á lífi, og þá mundi hann deyða hann kvalafullum dauða. Ekki
kvaðst Kaðlín mundu spilla fyrir sér svo göfigu og ágætu gjaforði, að hún þá
bryti um þvert ástir þeirra með þverúð og óhlýðni, þar sem hann með hreysti og
skörungsskap vildi hegna illmennum. Tjösni gast allvel að faguryrðum Kaðlínar og
kvaðst gera mundu slíkt að vilja hennar. Hann gerði því gerningaveður að Illuga,
og er hann vissi hann hér við land kominn, sendi hann Tausa, bróður sinn, að
taka Illuga höndum og færa sér lifandi. En þá vildi eigi betur til en svo, að
fyrir því varð Ketill, fóstbróðir hans, sem áður er sagt. Ketill sagði Kaðlínu,
hver hann var, en hún bað hann fyrir hvern mun að leyna því. Sagði Kaðlín svo,
að þeim Katli mætti það eitt að liði verða, ef Illugi fengi yfirstigið Tjösni."
Illugi lét þá flagðkonuna upp standa og gaf henni líf, en biður hana að gera sig
varan við, ef jötnar vildu fara að sér og félögum sínum. Hún hét Illuga því.
Sagðist hún vera úr Njórunnarhelli og heita Hrímgerður, og alls væru með Tjösni
þrjátigi tröll. Eftir það skildu þau tal sitt. 10. Illugi fæst við tröll. Það
var litlu síðar, að hundur einn mikill og ókenndur gó ákafliga mikið úti fyrir
skáladyrum þeirra Illuga. Þá spratt Illugi upp og gekk út með vopnum sínum og
kallaði" Hrímgerður!" Við það lúðraði rakkinn og hljóp á brott. Illugi þóttist
þá skynja, að þetta væri viðvörun Hrímgerðar, og bað menn sína vopnast
skyndiliga, því brátt muni þeir eiga von á gestum. En það er frá Tjösni að
segja, að hann kvaðst fara mundu að eyðileggja kvikendi þau, er komið hefðu þar
á land með Illuga. En áður hann fór, sagði hann Kaðlínu og Katli frá fyrirætlun
sinni, og hugði hann það Illuga vera, er Ketill var raunar. Ætlaði hann með því
að skaprauna Illuga sem mest. Kaðlín mælti: " Eigi hæfir þér, göfigi konungur og
unnusti minn, sjálfum að leggja hendur á veslinga þessa eða Skrælingja, er þér
svo kallið, né þeim bræðrum þínum og mágum mínum, Skrýmni og Tausa, og eigi
heldur þeim miklu köppum, er mestir eru í hirð þinni, þeim Hrika og Hrotta, né
meyjum gjafvaxta. Ættu þær að leika við kóngssonu eina, er eitthvert þrek væri
í. og ekki myndi Konáll konungur, faðir minn, drepa svo niður virðingu sinni að
fara sjálfur með kappalið sitt móti slíkum smámennum og veslingum, er allir yrðu
að gjalti, ef þeir sæi minnst háttar þræl Tjösnis uppréttan standa." Tjösni gast
vel að brúkyrðum og yfirlæti Kaðlínar. Sögðu jötnar hana gott konuefni, svo
lítil sem hún væri, og miklu meiri væri hugur hennar en vöxtur. Mætti svo að
kveða, að hún væri eigi annað en vitið eitt. Tjösnir sendi þá tíu jötna, þá er
minnst háttar voru. Hét sá Hengikjaftur, er fyrir þeim var. Brúsi hét bróðir
hans. Hann var heitmaður Hrímgerðar. Hann fór og líka. Hrímgerður sendi rakka
sinn á undan þeim til að vara Illuga við komu þeirra. Hún hafði og sagt Brúsa,
heitmanni sínum, frá leyndarmáli þeirra Illuga og bað hann því á dreif drepa.
Sagði hún honum, að það mætti þeim að gagni verða síðar, að því er sér segði
hugur um. Jötnar fóru nú til skálans en Illugi og menn hans stóðu þar fyrir með
vopnum sínum. Tókst þegar harður bardagi. Jötnar sóttu að harðfengiliga. Hét sá
Frænir, er ákafast sótti að þeim. Var það í einu vetfangi, að hann drap tíu menn
af Illuga, áður Illugi komst í höggfæri við hann. Leggur hann þá atgeirnum
Aðalráðsnaut fyrir brjóst honum, svo út gekk um bakið. Eftir það drap hann
Hengikjaft og þrjá aðra, og eigi létta þeir fyrr en dauðir eru allir jötnar nema
Brúsi. Höfðu þau Hrímgerður dregið sig í hlé, meðan bardaginn stóð, og engan
mann drepið. Illugi missti þar tuttugu menn sína, en hinir flestir sárir, er
eftir lifðu. Illugi bað þá Hrímgerði að verða eftir og gæta skálans og græða sár
manna sinna, en sjálfur kvaðst hann fara mundu til hellisins og hætta til,
hversu að færi. Hrímgerður kvað svo vera skyldu sem hann beiddi og býður Illuga
Brúsa sinn til fylgdar. Sagðist hún eigi nær sér mega taka, er hann væri
mannsefni sitt. En góðra launa kvaðst hún vænta af Illuga, ef honum tækist
giftusamliga að vinna jötnana. Illugi hét henni því, og skilja síðan. 11. Illugi
vinnur Njórunnarhelli. Nú býst Illugi með Brúsa til hellisins. Hann frétti
jötuninn á leið sinni, hverrar liðveislu hann ætti þar von, er hann væri. Brúsi
svarar: " Ekki vil eg vopn bera móti nokkurum þeirra utan Tausa Tagldarbróður.
Hefir hann mér jafnan illur verið, og spara eg hann hvergi. Ketil mun eg og
leysa mega, ef þér mætti verða lið að því, en sjálfur máttu gæta þín fyrir
hinum." Illugi lét vel yfir því og bað þeir færi sem hraðast. Nú koma þeir til
hellisins. Gekk Brúsi fyrir, en Illugi síðar. Brúsi mælir: " Ef þér þykir
nokkuru skipta, hversu fundi ykkar lýkur, þá drag eigi lengi að vinna á Tjösna
jötni. Fer þér verr annars." Brúsi brá sér þá í hellinn og höggur fjöturinn af
Katli, en Kaðlín fekk honum sverð biturligt undan skikkju sinni. En það er frá
Illuga að segja, að þegar hann kemur inn, tvíhendir hann atgeirinn á Tjösni
miðjan, og gekk í gegnum hann. Varð það hans bani. Því næst drap hann Hrika. Þá
ærðust jötnar við þetta og sóttu að Illuga svo hart, að hann varð að hopa undan
út úr hellinum. Í því kom Ketill að og hjó á öxl Hrotta. Varð það mikið sár, svo
honum varð ónýt höndin. Þá kemur Kaðlín fram í hellisdyrnar og heldur á spenntum
boga. Hún skaut ör í auga þursanum, svo var hún vel bogfær. Þá ærist þursinn,
svo hann vóð fram á vopn Ketils og hafði við það bana. Svo var Kaðlín
beinskeytt, að hún skaut augu úr fjórum öðrum þursum. Illugi og Ketill sækja og
hart fram, og eigi léttu þau fyrr en dauðir voru allir jötnar. Þá varð Illuga
litið við og sér, hvar Brúsi er í fangbrögðum við Tausa, og glíma þeir heldur
harðliga með miklum sviptingum, svo allt gekk upp, er fyrir varð. En sem þeir
Illugi koma þar að, geta þeir hlaðið honum. En sem þessu var lokið, ætla þau öll
að taka hvíld. Brúsi mælti: " Eigi mun öllu lokið enn." Og í sama vetfangi kómu
þar að þeim tólf tröll, fimm þursar, og sjö flagðkonur. Hafði þetta hyski farið
út til aðfanga. Skrýmnir var fyrir þeim og gekk í broddi fylkingar. Tröllin sjá
vegsummerki. Þau verða við ófrýnilig og sækja að þeim Illuga. Verður þar bardagi
í annað sinn og hálfu meiri en áður, svo voru tröllin ólm og áköf. Illugi gekk
móti Skrýmni. Hann hafði skálm biturlega í hendi sér. Þeir börðust harðliga. Það
var langa hríð, að Illugi kom hvorki á hann höggi né lagi, svo var hann óður og
æfur. Hin tröllin sækja að Katli og Kaðlínu. Verður Ketill forviða fyrir atsókn
þeirra og kemur eigi vörn fyrir sig. Lýkur svo, að hann fellur þar við bergið af
sárum og mæði. Kaðlín hrökkur inn í hellinn. Brúsi hleypur í hellisdyrnar og ver
þeim inngöngu. En meðan á þessu stendur, hefir Kaðlín drepið tvær flagðkonur með
boganum. Nú er að segja af Illuga, að hann sækir að Skrýmni með mikilli
hugprýði. Hann sér fall Ketils, fóstbróður síns, örvæntir sér nú, að hann fái
yfirstigið þessi illþýði. Hann fyllist þá mikillar bræði og sækir svo hart að
Skrýmni, að jötunninn hrökkur fyrir og allt fram á hamrana. Þá fyrst kemur
Illugi á hann lagi og leggur atgeirnum í gegnum jötuninn svo sterkliga, að hann
brotnar í sundur upp við falinn. En jötunninn fellur fyrir hamarinn ofan í gjá
eina. Fór þar atgeirsbrotið með honum, og sá Illugi það aldri síðan. Svo var
Illugi þá reiður, að hann barði tvo jötna til heljar með atgeirskaftinu. Hann
tók þá sverð það, er Ketill hafði haft, og sækir að tröllum þeim, er eftir
stóðu. Leið þá og eigi langt um, áður þau veittu þeim öllum bana utan einum, er
beiddist griða. Veitti Illugi honum það. Þá var Illugi svo móður eftir þessi
þrekvirki, að hann var því nær sprunginn af mæði, en lítt var hann sár. Brúsi
var og sár orðinn. Þau Kaðlín koma þá til móts við Illuga, og varð þar
fagnaðarfundur. Þóttust þeir Illugi eiga mikið að launa Kaðlínu, og þá hét
Illugi því að flytja hana heim á Írland ið mikla til föður síns. Illugi fer nú
þangað, sem Ketill liggur, og sér, að hann er með lífi og má mæla. Þeir bera
hann inn í hellinn, og bindur Kaðlín um sár hans. Hún var læknir góður og nákvæm
við sára menn. Kemur þá svo fyrir aðhjúkrun hennar, að Ketill hressist smám
saman. Dvöldu þau í hellinum eina viku, þar til Ketill verður ferðafær. Þeir
Illugi og Brúsi kanna hellinn og finna þar mikla dýrgripi. Illugi tók sumt, en
annað gaf hann þeim Hrímgerði. Síðan halda þau öll burt þaðan og koma heim til
skálans. Þar verður mikill fagnaðarfundur með mönnum Illuga og þeim, og þóttust
þá úr helju heimt hafa. Hrímgerður hafði grætt menn Illuga að heilu. Illugi
leggur nú alla stund á að bæta skip sitt. Voru þau Brúsi og Hrímgerður honum
hjálplig til allra atdrátta með við af rekum og hvali og birni til vistafanga.
Verður þá svo fyrir fulltingi þeirra, að Illugi getur bætt skip sitt, svo það
verður haffært. Líður nú veturinn, og er vorar, býst Illugi í burt þaðan. Gefur
hann Brúsa og Hrímgerði alla þá fjármuni, er eftir voru, og skilja með vináttu.
Settust þau að í hellinum, og eru þau úr sögunni. 12. Illugi brýtur skip sitt.
Illugi heldur nú á búnaði sínum og aflar sér vista eftir föngum, og sem þeir eru
búnir, láta þeir út og leggja í haf. Þeir fá veður mikil, og velkti þá lengi
úti. Var þeim og leiðin með öllu ókunn. Þessu næst lögðust á þokur, og vissu
þeir aldri, hvar þeir fóru. Um síðir létti af þokunni. Voru þeir þá komnir á
fjörð mikinn. Kaðlín var sú ein, er þóttist kenna, að þau væri komin að landi,
er í Skörum heitir undir Hlymreksheiði. Sagði hún, að þaðan væru afar miklar
heiðar og mikið land til þess bæjar, er heitir á Hlymreka, þar er faðir sinn
réði fyrir, og svo miklar torfærur, að ófært væri vegna stigamanna, er lægi á
þeim heiðum. Hún sagði og einnig, að svo hafi þau borið mikið af leið, að þau
hafi þurft að komast fyrir þann mikla óbyggða skaga, er þeir sjái fyrir austan
sig og norðan, til þess að komast undir Hlymreka. En við því fengu þeir eigi
gert. Bar þá þar brátt að landinu, og verður þeim eigi ein bára stök. Skipið bar
á grunn svo hart, að mestu leystist frá kjölurinn. Varð þar ekki við ráðið, því
leiðin var þeim ókunn. Menn allir fengu borgið sér með hraustligum atbeina
Illuga. Svam hann fyrst að landi með Kaðlínu, og síðan barg hann þeim af mönnum
sínum, er dapraðist sundið. En sem allir voru á land komnir, gerði veður hvasst,
og stóð á landið. Ina næstu daga geta þeir Illugi bjargað á land nokkuru af
vistum úr skipsflakinu og öðrum fjárhlut og það þótt brim og boðar berði á
Illuga öllum megin. Kómust þeir þá oft í mikinn háska. Því næst byggði Illugi
skála fyrir sig og menn sína undir felli einu í Skörum, er Kaðlín nefndi
Tárafell. Þá rak og víða á land viðu úr skipsbrotinu. Hafði Illugi það til
skálagerðar. Bjóst hann nú um, sem best hann kunni, og hafði miklar forhyggjur
fyrir sér og mönnum sínum. Var svo og jafnan, að Illuga þraut aldri áræði í
öllum mannraunum og varð aldri ráðafátt, er mest þyrfti við. Illugi sá, að svo
var illt til vista þar, sem þeir nú voru komnir, að engi líkendi voru til, að
þar mætti lengi við haldast. En eigi voru veður mjög hörð. Tóku nú brátt að
þverra þær vistir, er Illugi náði úr skipsbrotinu. Sá hann, að þar mundi ekki
mega verða langsamar dvalir. En nú verður að nefna fleiri menn til sögunnar. 13.
Frá Hrafni Hlymreksfara. Maður er nefndur Steinólfur og var kallaður inn lági.
Hann var sonur Hrólfs hersis á Ögðum og Öndóttar, systur Ölvis barnakarls.
Steinólfur fór til Íslands og hafði samflot við Geirmund herkonung, er kallaður
var heljarskinn. Var á einu skipi hvor þeirra, kómu á Breiðafjörð og lögðust við
Elliðaey. Þeir fréttu þá, að fjörðurinn var byggður á syðri strönd, en lítt eða
ekki ið vestra. Geirmundur hélt inn á Meðalfellsströnd, en Steinólfur nam land
þar inn undan frá Klofasteinum að Grjótvallarmúla og bjó í Fagradal. Hann gekk
inn á fjallið og sá þar fyrir innan mikinn dal, viði vaxinn. Hann sá rjóður eitt
í dalnum. Þar gerir hann bæ og kallar Saurbæ, því mýrlent var í kring. Síðan
heitir svo dalurinn allur, en Torfnes, þar bærinn var byggður. En er Steinólfur
hafði einn vetur verið í Fagradal, voru honum horfin svín tvö. Tveim vetrum
síðar fundust þau í dal þeim, er gengur suður úr Saurbæ, og voru tuttugu saman.
Steinólfur fluttist síðan í Króksfjörð í dal þann, er síðan heitir
Steinólfsdalur. Í þeim dal er Steinólfur heygður. Steinólfur átti Eirnýju
Þiðrandadóttur. Þorsteinn hét sonur þeirra, kallaður búandi, en Arndís dóttir in
auðga. Þórður hét sonur Arndísar. Hann var faðir Þorgerðar, er átti Odd
Vífilsson. Þau áttu þann son, er Hrafn hét, er síðar var kallaður Hlymreksfari.
Hrafn var gerviligur maður og skáld gott. Er hann óx upp, gerðist hann farmaður,
og hélt skipi sínu til ýmissa landa, Nóregs, Danmerkur eða Englands. Það var ið
sama sumar, er Illugi Tagldarbani lét út frá Hellulands óbyggðum, að Hrafn
Oddsson sigldi út frá Humru í Bretlandi og ætlaði til Íslands. Hann hafði spurt
andlát Odds, föður síns, er búið hafði í Breiðuvík á Snæfellsnesi. Hrafn hafði
þá í hyggju að láta af förum og setjast að eignum sínum á Íslandi. Hrafn hafði
nær fjörutigi manna á skipi sínu. Það voru allt röskir menn og liðgóðir. En er
Hrafn sótti hafið, fær hann stór veður, og rekur hann vestur í haf. En með því
skip var gott, mannafli mikill og hraustur, fá þeir varist stórum áföllum. Þetta
gekk, þar til þeir sjá land fyrir stafni. Ekki gátu skipverjar þekkt þetta land.
Þá lægði og veðrið, og vill Hrafn halda að landinu, en skipverjar kváðu eigi
fært fyrir grunnsævi. Þeir haldast þar við um stund og kasta akkerum. Maður hét
Hjarandi rauður, víkingur, er hafðist við á ýmsum löndum og herjaði um Austurveg
og Vestureyjar. Hann lá á skipum vetur og sumar. Hjarandi var fæðingi í Svíþjóð.
Þar var og ætt hans. Þetta sumar hafði Hjarandi herjað í Vestureyjum,
Hjaltlandseyjum og Suðureyjum, og gert margt illt með ránum og spellvirkjum.
Hann var á gnoð mikilli og hafði á henni áttatigi manna. Allir voru þeir
víkingar og ránsmenn. Hjarandi hafði þá hlaðið skip sitt og heldur burt frá
Írlandi og ætlaði til Danmerkur og þaðan til Svíþjóðar. En veður bægði honum
allt vestur fyrir Írland. Síðan fær hann mikil veður, og stækkar sjóinn, og þá
missa þeir alla sýn af löndum og rekur vestur í haf. Og að lyktum fá þeir
hafvillur og vita aldri, hvar þeir eru. Þar kemur, að þeir sjá land fram undan
sér. Er þá og lygnt orðið. Nú sér Hjarandi skip skammt frá þeim. Það liggur
fyrir akkerum. Þangað heldur Hjarandi og leggur skipi sínu á borð við. Það var
Hrafn Oddsson, er lá úti fyrir Skörum, sem áður er sagt. Þeir Hrafn hittast að
máli, og brátt kenndist hvor við annan. Hjarandi býður Hrafni tvo kosti. Sá eini
kostur var, að þeir Hrafn selji honum í hendur allt góss, er á var skipi þeirra,
og alla þá fjárhluti, er mest gersemi var í, eða berjast, ef þeir vilja eigi
þenna þiggja. Hrafn vildi eigi kúgast láta, en skipverjar hans knurruðu illa
við, kváðu sér stefnt í ófæru að berjast við svo mikinn aflamann. En Hrafn taldi
hug í þá og biður menn sína vopnast og berjast, meðan auðið væri. Hjarandi
segir, að sá mundi nú ráða verða, er ríkari sé. Slær þar nú í bardaga með þeim.
Vörðust þeir Hrafn og menn hans vel og hraustliga, en með því að liðsmunur var
svo mikill, er Hjarandi hafði helming fleiri menn og betur búna að vopnum,
hallast bardaginn á þá Hrafn, og falla menn hans hver af öðrum. Hjarandi réðst
þá til uppgöngu á kaupfarið og menn hans eftir honum og felldu hvern um þveran
annan. Lýkur svo, að þeir hruðu skipið gersamliga, svo engi stóð lífs uppi utan
Hrafn. Þá verður honum það fyrir, að hann hleypur fyrir borð og steypir sér í
kafið. Svam hann undan skipinu, er hann sá sér færi. Það var langt sund, þar til
hann kemst í sker eitt. Þar skreiðist hann upp. Hrafn er þá þrotinn af langri
sókn og vosbúð og má sér enga björg veita. Frá viðureign þeirra Hrafns og
Hjaranda segir svo í Hlymreksför: Nú er að segja af Hrafni. Hann liggur í
skerinu og þykist nú staddur vera milli heims og helju. Sér hann vísan bana.
Skammt var til lands. Hann sér hús á landið upp. Því næst sér hann þrjá menn
ganga frá húsinu ofan til sjávar. Honum kemur þá til hugar að gefa hljóð af sér,
ef verða kynni, að hann fengi bjargir af þessum mönnum. Hann metur það við
sjálfan sig af ótta fyrir því, að heyrast mundi á skipið til þeirra Hjaranda. En
fyrir hvern mun vildi hann eigi, að Hjarandi fengi vald á sér. Enn var og Hrafni
ókunnigt, hvaða mönnum þessir voru, er hann sá á landi, og leiddi í hug sér, að
vera mætti þeir sé villimenn eða óþýði. En fyrir því að nú þröngdi svo mjög að
honum, þá æpir hann um sinn. Hús það, er Hrafn sá á landi, var skáli þeirra
Illuga Tagldarbana, er hann var nýbúinn að smíða. Svo var það Illugi og tveir af
mönnum hans, er Hrafn sá ganga til sjávar, og gengu þeir á reka. Brátt heyrir
Illugi ópið Hrafns, er skammt var brott. Hyggur hann þá að, hver vera muni, og
verður hann þess bráðla vís. Þá sér hann einnig skipið þeirra Hjaranda. Illugi
veit nú eigi, hversu þessu víkur við, en býst þegar að synda fram í skerið, því
engi var skipakostur. Leggst hann fram og kemst á skerið upp. Illugi finnur þar
Hrafn nær dauða en lífi. Kenndust þeir brátt, er þeir voru kunnigir áður og
samlendir héraðsmenn. Illugi tók honum feginsamliga. Hrafn segir Illuga í fám
orðum af ferðum sínum og viðureign þeirra Hjaranda allt til þess, er þá var
komið hans ráði. Illugi flyst til lands með Hrafn á herðum sér og ber hann heim
til skála síns. Er þá Hrafni veitt öll aðhjúkrun, sú er föng voru til. Kaðlín
græddi sár hans, og þá hressist Hrafn dag af degi og unir vel sínum hag, sem þá
var komið. Segja þeir Illugi hvor öður um af ferðum sínum. 14. Fall Hjaranda.
Það er frá Hjaranda að segja, að hann litast um á landið upp. Hann sér skála
Illuga undir fellinu. Ætlaði hann, að þar myndu bændabyggðir á landinu. Hann
forvitnar að kanna byggðina og vænti sér fjárvonar. Hyggst hann að taka þeim
strandhögg til vistafanga og ræna því, er þeir mætti komast með á brott. Þeir
taka eftirbáta sína og róa til lands. Illugi og menn hans sjá til farar þeirra
og þóttust vita hvert erendi þeirra mundi vera. Þá voru þeir Illugi fimmtán
saman. Þeir ræða saman Hrafn og Illugi. Sagði Hrafn mikinn liðsmun þeirra, ef
víkingar kæmi allir til. Illugi bað menn sína taka hug í sig og reka þá fjendur
af höndum sér. " Væri vel þeir ætti til vor skapnaðar erendi," segir hann. Nú er
að segja af Hjaranda, að hann heldur að landi með fimmtigi manna. Þá þeir koma
að landi, ganga þeir Hjarandi frá sjó og stefndu heim að skálanum. Illugi tekur
vopn sín og menn hans og bíða við búnir. Hjarandi sótti að neðan með fylgdarmenn
sína. Illugi sagði við menn sína, að þeir skyldu láta skálann gæta að baki þeim.
En sem þeir finnast, tekst bardagi, stendur eigi lengi, áður þeir Hjarandi ná að
umkringja þá Illuga og menn hans. Illugi sótti hart fram. Verða víkingar rýrir
fyrir honum. Varð hann innan stundar sjö manna bani. Hrafn var lítt fær, barðist
þó hraustliga og hyggst eigi geyma skulu sök í sefa. Illugi sækir fram í móti
Hjaranda og átti við hann vopnaskipti. Leið eigi langt um, áður Hjarandi fellur
niður örendur. Eftir það felldi Illugi menn hans sem hráviði. Þeir Hrafn og
Ketill sóttu og hart að mönnum Hjaranda. Taka þeir nú á flótta undan. Komast
átta til sjávar, ná bát og róa brott og fram til skipsins, er þegar lagði frá
landi á haf út, því byr var þeim í hag. Tveir menn urðu teknir höndum. Annar hét
Ormur kallaður danski, hinn hét Geirleifur gauski. Þeir beiddust griða. Illugi
veitti þeim það. Hinir voru allir drepnir, er eigi kómust undan með flótta. Sex
menn féllu af Illuga. 15. Af Lófar dverg og Mellu tröllkonu. Þegar Illugi sér,
að engi kostur var að ná skipi Hjaranda og eigi varð þaðan komist sjóleið á
brott, segir hann þann einn kost fyrir höndum liggja að leggja á Hlymrekaheiðar.
" Er oss engi vegur hér að dvelja," segir hann," er vistaföng eru þrotin og engi
kostur að afla þeirra." Allir báðu hann sjá fyrir þeirra ráði og vildu hans
forsjá hlíta. Þeir Illugi búast nú brott og yfirgefa skála sinn. Halda þeir af
stað, og bar hver maður sinn vistamal. Þau ein vistaföng voru þá eftir, mundi þó
eigi lengi endast. Þar var með Illuga Kaðlín. Var hún eigi látin bera. Bætti
Illugi vistabyrði hennar á sig og þar með tjaldi þeirra. Var hans byrði þyngst
allra. Með honum var og Hrafn, Ketill, Geirleifur, Ormur danski, Bergur og
Halli, Þórarinn og Gunnsteinn. Alls voru þeir tíu saman. Var þessi ferð heldur
óríflig, er engi vissi deili á, hvert halda skyldi, torfærur ýmsar í ókunnu
landi, er var fullt af stigamönnum og ræningjum og alls konar villidýrum. Þau
halda fram ferð sinni í þrjá daga, og ber ekki til tíðenda. Þau liggja í tjaldi
hverja nótt, þá dagur er þrotinn. Ina þriðju nótt tjalda þau á heiðunum. Þá nótt
var á hreggviðri og myrkur mikið. Þeir sofna fast og vakna aftur við það, að
tjaldásinn brotnar á þá ofan og fellur tjaldið niður. Var svo að heyra sem
tjaldið félli af höggi. Þeir Illugi hlaupa þá út. Niðamyrkur var á, svo eigi
sást af fótum fram. En þegar kemur steinshögg á Berg og annað á Halla, menn
Illuga, og verður báðum ærið til bana. Fekk Illugi eigi hefnt þeirra að því
sinni, og ekki gátu þeir getið sér til um það, hver volli þessum ófögnuði. Þeir
Illugi stóðu, það eftir var næturinnar, með vopnum sínum. Illugi spyr Kaðlínu,
hvað hún haldi um þennan vonda atburð. Kaðlín mælti: " Þess get eg, að því valdi
flagðkona sú, er Mella heitir, frændkona Tagldar. Mun hún hafa viljað hefna sín
á Illuga, en ógerla veit eg um byggð hennar." Illugi fer nú af stað, er lýsa tók
af degi, og halda þeir leið sína. Menn sáu, að Illugi var í illu skapi af missi
manna sinna. Höfðu þeir Bergur verið skipverjar hans frá Íslandi og honum
fylgisamir. Um miðjan dag fyrirtekur Illugi að halda lengra áfram. Þá voru þau
komin að klettum, eigi þó miklum. Illugi segir, að tjalda skuli við þessa
kletta, og sagðist mundu ganga þar upp. " Vil eg að gæta, hver stefna mér þykir
tiltækiligust á leið fram." Þeir gera sem hann segir fyrir. Illugi gekk frá
mönnum sínum. Ekki hafði hann lengi farið, áður fyrir honum verður dvergbarn
lítið. Illugi hljóp að því og tók það höndum. Barnið æpti við hátt og bað sér
lausnar. Illugi rennir gullhring á úlflið barninu og bað það segja föður sínum,
að þetta gull sé frá Illuga Tagldarbana. " Mun eg og gefa föður þínum annað gull
jafngott þessu, ef hann kemur á fund minn." Síðan lætur hann barnið laust. Það
æpir af gleði eigi minna en áður, er Illugi tók það höndum. Barnið hleypur
brott, en Illugi gengur þegar eftir, þar til barnið kemur að inni sínu, og er þá
með mikilli kæti. Illugi heyrir, að dvergurinn, faðir þess, ávítar barnið og
lést mundu hirta það harðliga, ef það flakkaði út og færi með slíku gemsi,," en
útlendir menn eru hér nærri á ferð, er vel kunna að heyra hávaða þennan og
hlátra." Þá mælti sveinninn: " Ek hitti mann. Hann tók mig höndum og gaf mér
gull það, er eg hefi á hendi. Er það meira en meðalgersemi. Muntu ekki, faðir,
slíka gersemi séð hafa, og er maður þessi inn tiguligasti. Fellur hárið brúnt í
liðum ofan undan stálhúfunni, og öll glóa herklæði hans við gulli. Hann vill
finna þig, faðir, og heitir þér jafnfríðri gjöf sem þessi er." " Mikið lætur þú
af manni þessum," segir dvergurinn," og sýn mér gullið." Og er hann sá það,
kvaðst hann eigi skynja, hversu þetta mátti vera um góðleik manns þessa og
gjafmildi. Síðan gekk dvergurinn út mjög glaðvær og finnur Illuga. Hann heilsar
á dverginn og gefur honum gullhring sýnu betri en syni hans. Dvergurinn verður
léttbrýnn, svo að brýr hans fóru á hvirfil upp. Hann bauðst að launa Illuga því
litla, er hann fengi orkað,," eða áttu nokkurt það vopn, er gagn sé að?" Illugi
segist hér til hafa borgist við vopn sín. " en vel þykir mér að eiga von þinnar
smíðar síðar og mun eg kjósa önnur laun af þér, Lófar minn" svo kvaðst
dvergurinn heita. " Hvað er það?" segir dvergurinn. Illugi svarar: " Að þú segir
mér, hvar Mellu flagðkonu er að finna, og veitir mér fullting að hefna harma
minna á henni. Er mér á því grunur, að hún hafi valdið dauða manna minna." Lófar
svarar: " Ertu töfraður, góður drengur, að ganga í trölla hendur og þar með í
opinn dauðann? Er Mella flagðkona in versta viðureignar hér á öllum
Hlymrekaheiðum." Illugi mælti: " Engum hlýðir að torvelda slíkt fyrir mér, hvað
sem eftir kemur." Lófar mælti: " Lítið lið má eg þér veita, mun eg þó ljá þér
tálgukníf minn. Hefi eg eigi annað hendi lengra, en mig uggir, að bíta muni, þó
að önnur vopn bili." " Gott má sá, vel vill," segir Illugi og tók við knífnum.
Lófar mælti: " Fara mun eg með þér til hellisins Mellu, en ekki má eg stórvirki
vinna." Þetta lét Illugi sér vel líka. Þeir halda þá af stað. Gekk Lófar fyrir,
og leið eigi langt, áður þeir koma að helli miklum. Í því hlaupa út jötnar
tveir. Það voru synir Mellu. Nefndi Lófar þá Skrögg og Skrám. Lófar hljóp í
fylgsni, en Illugi gekk að Skrám og lagði til hans djarfliga. Lagið kom á hann
miðjan og gekk í gegnum hann. Skröggur hefir járnfork í hendi og slær til
Illuga, og stefndi á höfuð honum. Lófar varp þá steini, og kom á miðjan forkinn,
svo höggið bar af Illuga, en forkurinn brast í tvo hluti. Þá hjó Illugi á öxl
Skröggi og klauf hann að nafla. Í því veður flagðkona fram með gaddakylfu mikla
og sótti þegar svo hart að Illuga, að aldri þóttist hann í jafnmikla mannraun
komið hafa. En það sá hann gerla, að hvert kylfuhögg hennar sló Lófar af með
steinum sínum. En ekki beit sverð Illuga á Mellu. Hann tekur þá tálguknífinn og
sér eftir lagi, þar til hann getur lagt honum í kvið skessunnar. Fylgir Illugi
eftir laginu svo fast, að gengur á hol og skellir að skefti. Var það hennar
bani. Illugi þakkar Lófari góða fylgd. Síðan kanna þeir hellinn, finna þar marga
dýrgripi, en allt það fé, er Illugi mátti eigi komast með, gaf hann Lófari, og
skildu þeir með vináttu. 16. Illugi og Hrafn fella stigamenn. Hrafni þykir
Illuga dveljast alllengi á klettunum. Fer nú að rökkva af degi, en því höfðu
þeir tekið eftir, að á því landi kom myrkur fljótar en á Íslandi. Hrafn fer nú
að leita að Illuga og þeir með honum, Ketill og Ormur. En ekki höfðu þeir lengi
gengið, áður þeir mættu Illuga, og varð þar fagnaðarfundur. Segir hann af ferðum
sínum og svo, hvað hann hefir unnið, fóru við það til tjalds síns og sváfu af um
nóttina. Að morgni bjóst Illugi með mönnum sínum, og halda svo fram á leið, að
þeir enn af nýju hafa þrjá náttstaði, svo að eigi ber til tíðenda í ferð þeirra.
Land það, er þau fóru yfir, var svo illt yfirferðar af mýrarflákum og foröðum,
að við sjálft lá, að þeir færi þar niður og yrði fastir. Þar á milli voru
klettar og hamrar svo brattir, að nær því var ókleift yfir að komast. Á nokkurum
stöðum var skógkjarr mikils vaxtar, er enn var þeim in mesta tálman. Það þóttust
þeir og vita, að land það var að öllu óbyggt að öðru en því, er þeir sá hér og
þar villumenn, illra kosta á vöxt og ásýnd, er þeim varð eigi mein að til þessa
tíma. En því heldur mátti svo að kveða, að þar væri fullt af ræningjum og
stigamönnum, er hvervetna gera skaða mennskum mönnum í ránum og manndrápum. Það
þóttust þeir Illugi og vita, að margt var þar af bergbúum og alls kyns flögðum í
klettum og hömrum, er mein gerðu yfirför mennskra manna. En það sagði Kaðlín
þeim, að byggð væri fyrir norðan og austan Hlymrekaheiðar, þar er Konáll
konungur, faðir hennar, átti byggð, og byggðist það frá Írlandi, og nema þau
fengi þangað komist, yrði það þeim öllum að aldurtila. Nú er frá því að segja,
að þann sjötta morgun, er þau vakna í tjaldi sínu, varp Kaðlín mæðiliga öndinni
og mælti við Illuga: " Þungliga hafa mér draumar fallið í nótt, og ekki kemur
mér á óvart, að eitthvað það mæti oss, áður þessi dagur er allur, er oss megi
verða að miklum ófagnaði." Illugi kvað örlög þeirra ráða verða. Kaðlín mælti: "
Heyrt hefi eg, að tveir stigamannaforingjar sé hér á sunnanverðum
Hlymrekaheiðum, heitir annar Beinir, en annar Stefnir, er margan hafa rænt fé og
fjörvi. Hafa þeir oft veitt árásir Konáli, föður mínum, og gert honum mikinn
skaða, fjárspell og manntjón. Eru þeir aldri færri saman en tvennar tylftir og
stundum fleiri." Þau Illugi halda nú leiðar sinnar og heldur greiðliga sem
jafnan, þá er þau máttu áfram komast fyrir torfærum. Líður nú á daginn. Þá
stingur Illugi við fótum og mælti: " Hér þykjumst eg sjá til sjávar, og mun það
eigi réttrar leiðar." Kaðlín mælti: " Mér er á mikill grunur, að nú förum vér
villir vegar, og mun til nokkurs leiða, er eigi skyldi á verra veg." Hrafn var
manna skarpskyggnastur. Hann mælti: " Hvað mun valda? Mér sýnist limið bærast í
skóginum og færist ávallt nær oss." Illugi mælti: " Má vera nokkuð sé oss
geigsamligt. Tökum vopn vor og verum við búnir, ef nokkuð kann oss að höndum
bera." Og innan skamms sjá þeir, að tuttugu og fjórir menn koma að þeim úr
skógarrunna einum, alvopnaðir. Þetta voru þeir Beinir og Stefnir og félagar
þeirra. Beinir kastar kveðju á Illuga og mælti: " Þið hafið varnað góðan, fögur
vopn og þar með fríða konu meðferðar. Eru það lög vor hér á heiðum úti, að þeir
hafi varnað með höndum, er handsterkari verða." Illugi svarar: " Ófróður em eg
um lög ykkar ræningjanna. Læt eg mig þau litlu varða." Síðan bregður hann sverði
sínu og segir: " Þenna lögmann læt eg dæma öll mál, við hvern sem er að eiga."
Stefnir mælti: " Fullur er mannhundur þessi af forsi og dramblæti, og sækjum að
þeim. Kann þá vera, að eigi frestist alllengi dómurinn." Og þegar tókst bardagi
með þeim. Vörðust menn Illuga sem hreystiligast. Leið eigi langt, þar til að
Beinir felldi tvo menn Illuga, þá Gunnstein og Þórarin. Við það verður Illuga
skapbrátt og herðir svo sóknina að stigamönnum, að einn drepur hann tíu
ræningja, og þá mætir hann Beini. Þeir börðust með mikilli grimmd langan tíma.
Þykir Illuga ósýnt, hversu sá leikur fer. Hafði hann þá fengið þrjú sár. Illugi
kastar þá vopnum sínum og ræðst á Beini svo sterkliga, að Beinir fellur og
Illugi á hann ofan. Illugi tekur fyrir háls honum eigi sem þyrmsamligast og
kyrkir hann til bana. Hrafn og Stefnir börðust tveir saman, og bárust sár á
Hrafn, en þó kemur svo, að hann fær borið af Stefni, og lagði hann í gegn með
sverði sínu. Hrafn var þá yfirkominn af sárum og mæði. Kaðlín hafði banað einum
spellvirkja með bogaskoti. Þeir Ketill, Ormur danski og Geirleifur höfðu fellt
fimm ræningja, en Illugi felldi þá, er þegar stóðu eftir, er hann hafði
yfirstigið Beini. Eftir það leitar Illugi að skála þeirra stigamanna og fann
hann skammt frá sjó í einu dalverpi. Voru þar gnógar vistir. Þeir Illugi
fluttust í þenna skála, og tók Kaðlín að græða þá Illuga og Hrafn. Þau Illugi
dvöldust þann vetur allan í skálanum. Illugi heygði þá alla, er fallið höfðu.
Svo segir frá falli þeirra Beinis og Stefnis í Hlymreksför: Hér er sagt, að
Stefnir væri Logason. 17. Ari Másson hrekst til Hvítramannalands. Nú skal geta
þess manns, er að miklu kemur við þessa sögu. Úlfur skjálgi hét maður Högnason.
Úlfur nam Reykjanes millum Þorskafjarðar og Hafrafells. Hann átti Björgu, dóttur
Eyvindar Austmanns, systur Helga magra. Sonur þeirra Úlfs var Atli inn rauði.
Hann átti Þorbjörgu, systur Steinólfs lága. Þeirra sonur var Már á Reykjahólum.
Kona hans var Þorkatla, dóttir Hergils hnapprass, bróður Þrándar mjóbeins. Sonur
þeirra Más hét Ari, er hér verður getið. Þá er Ari óx upp, var hann mikill vexti
og gerviligur og snemma líkligur til mikils höfðingja, ef honum endist auðna til
og aldur. Og er hann var fulltíða, fekk hann konu þeirrar, er Þorgerður hét,
dóttir Álfs úr Dölum. Þau áttu þrjá sonu, er hétu Þorgils, Guðleifur og Illugi.
Frá þeim er komin mikil ætt og fjölmenn. Þórarinn hét maður, borgfirskur að ætt.
Hann var Benteinsson, Benteinssonar frá Meðalfelli í Kjós, og systursonur
Hallar-Steins. Þórarinn var farmaður og barst mjög á. Var hann kallaður Þórarinn
ofláti. Um þessar mundir byggðist Grænland, og voru sem mestar siglingar þangað.
Þórarinn var á Grænlandi ein misseri. Kom hann út í Vaðli á Barðaströnd. Hann
fór til vistar á Reykjahóla til Ara. Kunni Þórarinn frá mörgu að segja, er hann
hafði víða farið. Þeir Ari Másson og Þórarinn sátu oft ræður saman um ferðir
hans og siglingar. Kom því máli svo, að Ara fýsir að sigla til Grænlands og sjá
þar landskosti, er mikið var af sagt. Um vorið kaupir hann skip mikið og frítt
af Austmönnum, er uppi stóð í Straumfirði, og ræður þar til háseta. Var það skip
vel búið að öllu, bæði vistum og varnaði. Þórarinn ofláti bjóst til ferðar með
Ara. Bræður tveir eru nefndir Grímólfur og Þórður, systursynir Þorgerðar, ungir
menn og röskir. Þeir bjuggust með Ara. Enn eru til nefndir Már og Óleifur,
heimamenn Ara, er fóru með honum. Alls voru á skipinu sextigi manna. Voru það
allt hraustir menn og liðgóðir. Þorgerður skyldi eftir verða og synir þeirra,
þar til Ari kæmi aftur. Ari lætur út að miðju sumri og byrjar fyrst lengi vel,
þar til þeir fá sýn af landi. Það var allt snævi þakið í sjó niður. Ari spyr
Þórarin, hvort hann kenni þetta land. " Óglöggt er um það," sagði Þórarinn," og
mundi nær, að vér beitum við og könnum landið." Ari kvað eigi fýsiligt að dvelja
við eyðimerkur og jökla,," liggur annað við ferð vorri," , sigla um hríð með
landi fram, og þá koma þokur dimmar og þar næst ísrekald, og kemur þar, að eigi
vita þeir, í hverja ætt þeir stefna. Velkjast þeir lengi sumars, svo eigi skorti
á hundrað dægra. Tekur þá að hausta, veður að vaxa, en sjór að stækka og
ókyrrast. En með því skip var traust, menn hraustir og vistabirgðir gnógar, og
fyrir því bítur eigi fast á. Það var eitt sinn, er skipverjar sjá land fyrir
stafni. Verða menn því fegnir og beita þar undir. Veður var á hvasst, og stóð
vindur á land. Þar voru sléttur miklar að sjá, en fjöll engi. Var því líkast sem
landið lægi jafnt sjávarfleti. Það undraði þá, því svo mátti verða, að sjór gekk
eigi á landið og yfir það í stormi og sjávargangi. Sker og flúðir voru þar
fyrir. Kómu þar af boðar og grunnsævi. Þykir þeim eigi líkligt um góðar hafnir.
Þeir kasta akkerum og skjóta út skipsbátnum og róa að landi. Komast þeir upp. Sá
hét Jörundur, er fyrir þeim var. Engan sjá þeir mann og engi líkendi til
byggðar. Þeir fara fram á skipið. Verður mikil umræða, hvert land það sé. En sem
þeir hafa þar um mælt litla hríð, gerir á veður mikið, og þykir þeim ráð að
forðast grunn og boða og láta út aftur. Og er við það er, að þeir missa sýn
þessa lands, sjá menn annað land af nýju. Á sama hátt var það og ið fyrra
landið, sigla nú með því lengi og þar næst umhverfis, kenna skjótt, að það er
eyland, ekki mikið. Landið var vogskorið og eigi ólíkligt til góðra hafna. Það
verður þeirra ráð að leggja þar að, hitta góða höfn, færa nú fjárhlut á land,
setja upp tjöld sín og búast um nokkurs vegar. Þar eru þeir eigi svo lengi, áður
þeir verða varir við menn. Þeir menn voru svo ósýniligir, að þeim þykir furðu
gegna, svartir á hár og hörund og gjöltu sem hundar, en eigi verður þeim mein að
þeim um sinn. Brátt verða þeir Ari þess varir, að þar er skortur á vistaföngum,
engi kvikfénaður og lítið sjávargagn, en vistabirgðir þeirra mundu eigi endast
næsta vetur, ef eigi kemur þeim til bóta. Nú eiga menn ráðstefnu um það mál,
þykir ósýnt til brottfarar, en illra kosta þar að dvelja á þessu landi. Það var
einn dag, að þeir Grímólfur og Þórður gengu frá tjöldunum með boga sína og
örvarmæla og þrír menn aðrir. Svo líður sá dagur, að þessir menn koma eigi heim
aftur. Þetta þykir þeim Ara kynligt og vill leita þeirra. Hann býr sig til göngu
og þeir Þórarinn og Jörundur og tíu menn aðrir. Var þá orðið myrkt af nótt. En
er þeir hafa gengið um hríð, heyra þeir óp mikið. Ari hvetur förina, þar til
þeir koma að skógarrunna einum. Þar finna þeir þá félaga alla bundna á höndum og
fótum. Þar finna þeir tuttugu Skrælingja, að því þeir hyggja, og tíu dauða, er
fallið höfðu fyrir þeim félögum. En sem þeir Ari koma þar að, stökkva
illvirkjarnir undan víðs vegar í skóginn. Þeir Ari elta þá og geta drepið sjö af
þeim. Nú koma þeir að mönnum sínum og verða þess brátt varir, að þeir eru allir
dauðir og svo illa útleiknir með stungum og áverkum að furðu gegnir. Mátti gerla
sjá, að þeir hafa haft miklar píslir til dauða. Þetta þykir Ara svo illur
atburður, að hann fyrirtekur að dvelja lengur á þessu landi. Þeir heygja menn
sín og fara síðan til tjalda sinna. Ekki verða þeir við menn varir upp frá
þessu, meðan þeir dvelja þar. Nokkuru síðar býst Ari brott, og láta út. Var þá
kominn vetur. Ógerla vita þeir, hvert stefna skal. Það eitt vita þeir um
höfuðáttir, er þeir réðu af sólargangi. Á ýmsu lék um veðráttu. Eru oft kyrrsævi
og á stundum veður hörð. Að lyktum fá þeir veður svo mikið, að ekki megna þeir
við neitt að ráða. Koma áföll stór, og standa menn í austri, svo mörgum dægrum
skiptir. Og þá er harðast lék, ber þá undir land, þar er fyrir voru boðar og
blindsker. Veður var þá dimmt og ill sýn. Lýkur svo, að skipið ber á land og
brotnar til ófæris. Menn komast allir lífs af, og mestöllum fjárhlut fá þeir
bjargað. Í þessum háska sýndi Ari ið mesta hugrekki og liðsafla sér til bjargar
og allir hans menn. Menn færa nú fjárhlut sinn á þetta land og búast um til
vetrsetu, því nú var eigi annar kostur fyrir hendi, er skipið var brotið. Ari
lét menn taka til verks og byggir skála stóran. Þar í færa menn föng sín og
allan varnað, er eigi var misstur. Ari kannar þetta land og þykir sýnu betra en
ið fyrra, en erfitt verður þeim til allra vistafanga og aðdrátta. Gnógt var
villidýra, en ill fangs og stygg. Skógar voru miklir, en land óslétt með hæðum
og klettum. Þeir finna menn illa og rángjarna, og voru að jafnaði flokkum saman.
Mátti svo að kveða, að engum hlut væri óhætt fyrir ráni þeirra og gripdeildum.
Þessir menn voru ólíkir þeim inum fyrri. Þeir voru bjartari á hörund og betur
limaðir. Af þeim kallaði Ari landið Hvítramannaland, og hefir svo heitið síðan.
En þetta var sama landið og Illugi Tagldarbani hafði fundið, sem áður er ritað.
18. Af Ara og Illuga. Nú hafa þeir Ari Másson búið um sig, sem best þeir kunnu,
og skortir ekki það, er þá þarfnar. Það eitt þykir Ara til mikilla óhægenda, er
ræningjar og villumenn spilla fyrir þeim og ræna. Var þess engi kostur, að þeir
fengi þá að sér laðað, hvorki með fégjöfum né blíðum orðum. Var það þeim og að
tálman, að þeir skildu illa mál þeirra. Það var eitt sinn, að nokkurir af mönnum
Ara fóru til veiðifanga, og verður þeim gott til afla og skjóta mörg dýr, færa
síðan dýrin heim að skálanum. Þetta var seint um kvöld. Að morgni, er menn
vakna, er veiðin horfin, þykjast vita, að rænd er af landsbúum. Ari tekur vopn
sín og fer með fáa menn frá skálanum og finna bráðliga átta ræningja í
skógarrjóðri einu, og eru þar að sundra þýfið. Ari sækir að þeim með vopnum og
drepur þá alla nema einn, er komst undan í skóginn. Síðan taka þeir vistir sínar
og færa heim í skála sinn. En eftir þetta mæta þeir eigi árásum ræningjanna, og
líður svo veturinn allur fram að sumarmálum. Þá er það eitt sinn, að þeir Ari og
menn hans verða við það varir, að ræningjar eru í skógi skammt frá skálanum,
eigi allfáir. Það verður þeirra ráð að láta þá vera í náðum óáreitta, meðan þeir
bæra eigi á sér til nokkurra illverka. Eina nótt vakna þeir Ari við það, að menn
eru úti fyrir skálanum, og vilja þeir brjóta upp lokur með buldri og hávaða og
illum látum. Ari biður menn sína upp standa. Þeir gera svo og taka vopn sín. Var
það jafnsnemma og ræningjar hafa brotið upp skálann. Ari eggjar menn sína að
reka þetta illþýði af höndum sér. Ræningjarnir höfðu að vopni boga og örvar og
lurka fyrir barefli. Ari og menn hans brjótast út úr skálanum. Sjá þeir þá, að
þar er kominn hersfjöldi svo mikill, að fátt mundi skorta á tvö hundruð. Ari
biður menn sína að halda saman fast og verjast eftir föngum. Slær þar í harðan
bardaga, og verða ræningjar rýrir fyrir vopnum þeirra Íslendinganna. Voru þeir
betur vopnaðir, en fyrir ofurefli liðsfjöldans falla menn Ara. Verða þeim skotin
þeirra ræningjanna geigvænlig. Nokkurir menn særðust stórum örkumlum af
kylfuhöggum. En svo lýkur þessum bardaga, að ræningjar lögðu á flótta og flýðu
víðs vegar í skógana. Ari kannar lið sitt. Hefir hann þá misst tuttugu og fjóra
menn, en þar lágu dauðir eftir af ræningjum nær því áttatigi. Menn binda sár sín
og heygja þá dauðu. Nokkuru síðar létust fjórir menn af sárum, og fáir voru
þeir, er ekki voru á einhvern hátt særðir og lemstraðir. Ari hugsar nú sitt mál,
lét þess von mundu á hverri stundu, þar til þeir væru allir dauðir fyrir
ræningjum, en þótti úr vöndu að ráða, hvað upp taka skyldi, skip ekki til, en
land ókunnigt og hættusamt yfirferðar. Hann tekur það ráð, að hann býr sig að
kanna betur landið. Áður en hann yfirgefur skála sinn, skiptir hann nú mönnum
sínum. Skulu tólf menn gæta skálans. Voru þeir fyrir þeim Jörundur og Óleifur,
en sjálfur fór Ari við fimmtánda mann. Voru þeir með honum Þórarinn og Oddur.
Kvað Ari svo á, að hann yrði nær viku burtu. Biður hann menn sína að vera vara
um sig. Nú lögðu þeir af stað og fara með sjó fram til austuráttar. Er landið
jafnt sem fyrr og þykir eigi illa, að því er þeim líst. Fyrir þeim verða
stigamenn og ránsmenn á víð og dreif, en eigi margir saman. Ekki sjá þeir merki
til, að landið muni byggt vera af þeim inum siðaðri mönnum. En sem þeir hafa
haldið á leið fram í fjóra daga, hverfa þeir aftur og fara þá aðra leið, þar til
þeir koma heim að skála sínum. En þar var köld aðkoma. Skálinn var allur brotinn
í grunn niður og spillt öllu fémætu og sumu rænt, en menn allir dauðir. Þar var
valur fallinn. Skynja þeir, að ræningjar hafa valdið þessu illvirki, því þar
lágu tuttugu og fimm líkamir spellvirkjanna. Ara bregður mjög við þetta og þykir
nú óvænkast sitt ráð og eigi líkligra en þeir fari allir á sama hátt, er eftir
lifðu. Allur var vistaforði þeirra ónýttur. Var þá engi von þeir mætti þar við
dveljast að svo búnu. Ari lætur heygja þá dauðu, og að því búnu halda þeir brott
þaðan og þá með lausu ráði. Þóttist engi vita, hvert halda skyldi. Þeir höfðu
tjald eitt, en vistir mjög litlar. Á þenna hátt halda þeir á land upp um heiðar
og hálsa og óþrotligar torfærur. Einn morgin vakna menn í tjaldi sínu við það,
að á þá fellur tjaldið niður með miklum höggum og slögum. Þeir Ari verða ókvæða
við þenna draum. Eftir mikil harmkvæli geta þeir brotist upp og náð nokkuru af
vopnum, og eru þá fjórir menn dauðir eftir undir tjaldinu, en hinir sárir og
lamdir. Þeir sjá þar umhverfis eigi færra lið en þrjátigi ræningja, og fara
lemjandi með lurkum og kylfum og miklum óhljóðum. Þeir Ari og menn hans veita
viðnám, sem best þeir kunna, og drepa marga menn. Og þar til gengur þessi
leikur, að allir menn Ara eru dauðir nema þeir Þórarinn og Már og báðir þá sárir
nær til ólífis, enda eru þá fallnir allir ræningjarnir utan tveir, er flýðu og
komast undan í skóginn, og fær Ari eigi elt þá fyrir sárum og mæði. Eftir þessar
þrautir leggst Ari niður og hvílir sig. Stundu síðar stendur hann upp og kannar
valinn og finnur þá Þórarin og Má með lífi. En enga björg má hann veita þeim og
eigi sjálfum sér, svo var hann yfirkominn. Nú liggja þeir þar milli heims og
helju. Víkjum nú sögunni til Illuga. Það var einn morgun, að Kaðlín vaknar í
skála þeirra í dögun og vekur Illuga og mælti: " Lítt hafa svefnfarir verið í
nótt, og kynjar mig, ef eigi eru menn hér skammt á braut nauðugliga staddir."
Illugi spyr, hvaða mark sé að því. " Það," segir Kaðlín," að mig dreymdi á þá
leið, að maður kæmi að rekkju þinni, Illugi, allur blóðstorkinn um höfuð og
hendur, og bað þig fulltingis að reka harma sinna á óvinum sínum, er hér væru
skammt á brott frá skála þínum. Var það að sjá á draummanninum, að hann bæri
angur í hugskoti, og eigi síður var það á honum að sjá, að hann væri nær dauða
en lífi." Illugi mælti: " Fár veit tákn drauma sinna, en vilja hefi eg á því að
hjálpa nauðstöddum mönnum, ef eg má við koma. Mun þetta ekki auðvelt við að ráða
eða hvert skal eg fara?" Kaðlín mælti: " Villtan draum skal vökumaður ráða, og
mun eg sjálf fara á veg með þér." Illugi býst þegar og þeir Ormur danski og
Geirleifur og taka vopn sín. Illugi biður þá Hrafn og Ketil gæta skálans. Kaðlín
fer með þeim. Ekki hafa þau lengi farið, áður þau líta nýfallinn val, og var sem
Kaðlínu væri þar vísað til. Þau kanna valinn, og þá rís maður upp og tekur vopn
sín og býst að verja sig. Illugi mælti: " Sit þú kyrr, maður, engir erum vér
ófriðarmenn." Hann gerir svo. Illugi spyr þennan mann að nafni. Hann kvaðst Ari
heita og vera Másson, íslenskur maður að ætt og uppruna. Illugi kennist við hann
brátt, og verða þar fagnaðarfundir með þeim Illuga og Ara, er þeir voru
samlendir menn, en fundust svo óvænt á fjarlægu landi. Þeir segja hvor öðrum í
stuttu máli af ferðum sínum og tilburðum, og þykir báðum æfintýrum skipta um
þarkomu þeirra og fundi á ókenndu landi. Nú kanna þeir valinn og finna þá Má og
Þórarin ódauða að eins. Þeir Illugi veita þeim þau hægendi, er þeir geta, og
bera þá alla heim til skála síns. Kaðlín leitar þeim allrar aðhjúkrunar og
leggur mikla stund á græðslu þeirra. Ari hressist brátt, en þeir Már og Þórarinn
liggja í sárum fram á aflíðanda sumar, en verða þó heilir um síðir. 19. Brotinn
Óblauðshaugur. Það bar til þetta sama haust, að Illugi sá ljós brenna mjög svo
fjarri, og sló á blám loga. Þetta var í lítilli fjallshlíð langt norður frá
skálanum. Kvaðst hann ætla það vera munu vafurloga og brynni af fólgnu fé. Hann
spyr Kaðlínu, hvort hún viti um nokkuð fólgið fé þar á heiðunum. Kaðlín mælti: "
Kallaður er hér Óblauðshaugur, er sagt hefir verið um, að í honum mundi fólgið
mikið fé og vopn. En þar til er saga sú, að Óblauður hét víkingur, sænskur að
kyni. Hann var í hernaði hvert sumar. En svo kom, að hann hafði friðland með
Kerþjálfaði konungi Konálssyni, föðurföður mínum, en kappi sá, er Sörkvir hét,
bað Ellisifar, dóttur Kerþjálfaðs. En fyrir því að honum var synjað meyjarinnar,
dró hann alla þá liðsmenn undir sig, er honum fylgdu, því hann var
landvarnarmaður konungsins, og nam hann þá meyjuna á brott, fór síðan á
Hlymrekaheiðar og byggði sér skála og virki þar um kring. Það var ið besta vígi.
Síðan gerði hann mörg spellvirki í ríki konungs með ránum og manndrápum. Fekk
konungur aldri fang á honum. Konungur herjaði oft virkið Sörkvis, og háðu þeir
margan bardaga, en svo lauk oftast viðskiptum þeirra, að konungur hafði ósigur
og lagði á flótta. Þá tók konungur það ráð, að hann bauð Óblauði víking jarldóm
og Ellisif, dóttur sína, ef hann fengi felldan Sörkvi. Óblauður bjóst þá með lið
sitt móti Sörkvi. Konungur fekk honum Konál, son sinn, til fylgdar og margt
annarra röskra manna. Sörkvir átti atkvæða vopn, brynju og sverð, er þóttu vera
mikil gersemi. Mátti ekkert vopn bíta brynjuna. Nú varð harður bardagi með þeim
Óblauði, og áttu þeir Sörkvir hörð vopnaskipti. Var það langa hríð, að eigi
mátti sjá, hvor sigra mundi. Að lyktum kom svo, að Sörkvir féll dauður niður, en
Óblauður varð banvænn af sárum. Hann var ristur á hol. og er hann vissi sig eiga
skammt ólifað, bað hann þess Konál og menn sína að verpa þar haug yfir sig, er
þeir börðust, og að leggja í haug með sér vopn þeirra Sörkvis beggja. Var það
gert, sem hann beiddi, og haugurinn luktur rammliga." Illugi bað Kaðlínu hafa
þökk fyrir sögu sína. " Mundi það vera févon," segir hann," at rjúfa þann haug."
Átti Illugi ráð við menn, hvort þeir vildi til hætta. Ari fýsti þess og fleiri.
Kom þá svo, að þeir fóru að leita haugsins, og fundu þeir hann í dalverpinu.
Hann var mikill að sjá og mjög svo rammger. Geirleifur var inn þriðji með þeim
Ara. Taka þeir nú að rjúfa hauginn og komast að viðum inn fyrsta dag. Illugi
spyr þá félaga sína, hver vaka vilji á haugbrotinu um nóttina. Ari býðst til
þess. En er þeir ræða um þetta, kom þar til þeirra Ketill Þorviðarson,
fóstbróðir Illuga, og kveður Illuga vilja skjáplast sér, er hann tók aðra menn
sér til fylgdar, þá er nokkuð þrekvirki var fyrir höndum. " Viltu nú sem jafnan
fyrr lítt unna mér frægðarinnar. Líkar mér eigi annað," segir Ketill," en að eg
vaki þessa nótt á haugbrotinu." Illugi kvað hann ráða skyldu. " Hefi eg hér til
viljað þér, Ketill, sem sjálfum mér." Ketill kvað hann satt mæla," er þú vilt
þetta eftir mér láta." Nú gerist Ketill vökumaður, en þeir Illugi lögðust til
svefns. Að morgni, þá lýsa tók af degi, ganga þeir félagar á hauginn. Þá liggur
þar Ketill og er dauður. Allur er hans líkami blár og þrútinn, en enga finna
þeir áverka. Illugi mælti: " Það er þó að segja, sem er, að draugur þessi er
atkvæðamikill, er hann verður mönnum að bana utan haugs síns." Illugi varð svo
styggur í skapi við þenna tilburð, að eigi mátti við hann mæla. Síðan eftir
þetta búast þeir að ganga í hauginn, þá er þeir hafa viðuna rofið. Skulu þeir
báðir í hauginn fara, Illugi og Ari, en Geirleifur gætti festar. En er Illugi
var að eins kominn niður, rís upp Óblauður og ræðst á hann. Illugi tekur
harðliga móti. Ari brá upp vaxljósi og sér, hvar Sörkvir situr gnæpur upp við
vegg, en svo brá honum við birtuna, að hann stökk upp og réðst á Ara. Hann tekur
hart á móti. En í sama bili brýtur Illugi Óblauð á bak aftur og lætur þá kné
fylgja kviði. En sem Óblauður er fallinn, kveður hann vísu þessa: Þá hefir
Illugi tekið fyrir háls honum og kyrkir hann til dauða. Og í því brá Sörkvir
Ara, svo hann féll. Illugi hleypur þar að og tekur báðum höndum undir kjálka
Sörkvis, setur kné í bak og brýtur hann á bak aftur. Þá stóð Ari upp og var
leikstirður af áþrifum Sörkvis. Þeir taka allt fémætt úr hauginum, þar með vopn
þeirra haugbúanna. Hlaut Ari vopn Sörkvis. Eftir það lögðu þeir eld í hauginn og
brenndu allt upp að köldum kolum. Síðan eftir það þeir hafa þessi þrekvirki
unnið, fara þeir heim til skála síns. 20. Bardagi við stigamenn. Þeir Illugi og
félagar hans eiga ræðu um það, hvort þeir skuli þegar yfirgefa skála sinn og
freista að komast yfir Hlymrekaheiðar, er þeir væri ferðafærir, Már og Þórarinn.
Fýstu sumir fararinnar, en aðrir löttu. Þá mælti Kaðlín: " Eigi þykir mér það
ráðligt að leggja upp ferð vora undir vetur, slíkur farartálmi sem er og
torfærur sem verða munu á leið vorri. Vil eg það til leggja, að vér förum hvergi
að svo búnu." Illugi segir það helst til liggja að sitja um kyrrt þann vetur,,"
en mig uggir, að eigi megi svo búið standa. Munu eigi ræningjar né illvirkjarnir
láta oss vera í friði lengi. Nú hefi eg þar um hugsað nokkuð, að vér verðum eigi
berir fyrir árásum þeirra. Skal nú gera virki rammligt um skála vorn. Hér er
skammt frá mikill skógur, er fá má til efniviðar." Þeir verða um þetta samráða
og taka síðan til virkisgerðar. Gengur það verk fljótt, er menn voru öruggir og
kappsamir, en efni nóg fyrir hendi. Að mánuði liðnum er því starfi lokið. Þetta
virki var rammgert mjög. Nú setjast þau um kyrrt, og líður á veturinn. Það var
einhvern dag, að þeir Ari og Már og Geirleifur fara frá skálanum út á skóg að
veiða dýr. Þeir fara víða um skóginn og elta dýrin. Hafa þeir skotið þrjú dýr og
elta það fjórða, þar til þeir ná því, og nú færa þeir dýrið þangað, er in dauðu
dýrin voru, en þá eru þau þegar horfin. Þykjast þeir nú vita, hver efni í séu
hvarfinu, að ræningjar muni þau tekið hafa. Ganga þeir þar um kring og fara
heldur tómliga, þar til þeir sjá, hvar fimm ræningjar eru á ferð og hafa með sér
dýrin. Og innan skamms hafa þeir náð þeim og drepa þegar þrjá, en tveir flýja
undan og komast í skóginn. Eftir það fara þeir heim með veiðina. Líður svo
nokkur tími. Þá er það síðar, að sénir eru nokkurir menn í skóginum í grennd við
skálann. Eru ýmist fáir eða þá margir saman. Þeir fóstbræður gefa sig ekki að
því. Líður nú enn, þar til er þeir sjá nokkura nýbreytni við virkið. En það var
á þann hátt, að tekið er að grafa í jörð niður inn undir virkið. Er svo komið
áleiðis því verki, að litlu nemur að grafið sé inn. Ina næstu nótt vakir Illugi
og með honum þeir Hrafn og Þórarinn úti hjá virkinu. Þá koma ræningjarnir og
ætla að halda áfram verki sínu. Myrkt var mjög og fyrir því sjá þeir Illugi
eigi, hversu margir ræningjarnir eru. En það virðist þeim, að þeir muni vera
allfjölmennir. Þeir Illugi berja á skjöldu sína og gera allmikið vopnaglamm, en
við þann hávaða stökkva illvirkjarnir brott út í myrkrið og koma eigi meir það
sinn. Illugi segir, að nú skuli vaka hverja nótt tveir og þrír jafnliga.
Einhverja nótt hafa þeir vöku á hendi Illugi og Geirleifur. Veður var á hvasst
og myrkur mikið. Voru þeir ýmist úti eða inni í skálanum. Ofanverða nótt koma
þeir út og sjá þá nýlundu, að virkið stendur í björtu báli allt umhverfis.
Illugi vekur félaga sína. Þeir rísa upp, taka vopn sín og fara út að virkinu.
Engan sjá þeir mann, en þegar mátti svo að kveða, að virkið væri brunnið til
kaldra kola, svo var víða kveikt í því, og lá mjög nærri, að skálinn færi á sömu
leið. Þeim verður við þetta felmt og segja svo, að eftir sé aðeins að brenna
skálann og þá sjálfa með, utan Illugi, hann lætur sér fátt um finnast og segir
svo, að þetta hafi eigi komið sér að óvörum. Á áliðnum degi eftir um daginn
segir Illugi félögum sínum, að þeir skuli vopnast, sem best þeir kunni. " Skulum
vér ganga hér um kring og forvitnast um, hvort vér sjáum nokkura nýbreytni. Skal
Kaðlín fara með oss." Nú gera þeir svo og fara út í skóginn. Þeir fara víða um
kring og þó ekki svo langt burt, en er líður að kveldi, sjá þeir nokkura menn
koma úr skógarrunna einum. Illugi segir mönnum sínum, að þeir skuli liggja í
fylgsni, svo illvirkjarnir sjái þá ekki. " Er oss þá hægra að taka ráð vort,"
segir hann. Nú sjá þeir, að ræningjarnir verða æ fleiri, er koma fram úr
skóginum. Verpa þeir tölu á, er þeir hyggja alla fram komna. Verða þeir að tölu
hundrað og sextigi. Þeir stefna allir heim að skála þeirra fóstbræðra heldur
tómliga og skima í allar áttir. Illugi segir, að nú sé engi önnur efni en halda
á eftir þeim,," og förum geyst, en þó varliga, því hér er margur um einn. Skulum
vér ráðast að baki þeim og verja þeir nái að umkringja oss, en drepa sem flesta,
er vér megum. Kaðlín skal vera í fylgsni og þó eigi fjarri oss." Þeir gera nú
svo og renna hart. Vita ræningjar ekki fyrri af en þeir fá óhagliga bakslettu.
Tekst nú harður bardagi, og ganga þeir félagar hart fram. Kvista þeir niður
illvirkjana sem hrís í skógi. Skorti þá ekki vopn góð og verjur, en þó fá þeir
mörg högg af kylfum þeirra. En er þeir hafa barist um hríð af mikilli grimmd,
hleypur Illugi inn í miðjan flokk þeirra og höggur og leggur til beggja handa.
Drepur hann þá svo marga ræningja, að þá felmtrar og leggja þegar á flótta. Þeir
fóstbræður reka flóttann um hríð og fella þá enn marga. Er þá komið myrkur. Nú
snúa þeir aftur og finna Kaðlínu, halda svo heim í skála sinn og binda sár sín.
Hafði engi fengið banvæn sár. Um nóttina sofa allir í náðum nema Illugi, hann
vakir einn og verður þó við ekki var. Daginn eftir ganga þeir félagar út og
kanna valinn. Finna þeir þá dauða níutigi ræningja. Nú segir Illugi, að hann
vill, að allir þeir dauðu sé teknir og færðir heim að skálanum. Ekki skilja þeir
félagar hvar til þetta heyrir. Nú gera þeir eins og Illugi biður og hafa það
erfiði marga daga ina næstu. Eftir svo búið lætur Illugi reisa gálga og festa
upp alla ræningjana eigi allfjarri skálanum. Verður sú sýn í fremra lagi
geigvænlig. Svo líður nú veturinn og kemur sumar, að aldri sjá þeir ræningjana
koma sér í augsýn upp frá þessu og eigi heldur annars staðar, þar þeir fóru um
skóginn. 21. Ari fær Kaðlínar. Þegar sumar kemur, bjuggust þeir Illugi brott úr
skálanum og tóku gripi þá alla, er þeir máttu með fara. Það var áform þeirra að
komast austur yfir Hlymrekaheiðar til aðseturs Konáls konungs, föður Kaðlínar.
Nú halda þau ferðinni fram fimmtán daga samfleytt. Oft urðu þeir við varir
stigamenn, er veittu þeim árásir, en fyrir snarræði Illuga og viturleik Ara
komast þeir heilu fram og berja þá af höndum sér. Komast þeir fóstbræður oft í
mikinn háska, en torfærur af skógum, vötnum og mýrafenjum voru svo miklar, að
undrum sætti. Eigi því síður komast þeir fram um ókunnar heiðar og létta ekki
fyrr en þeir ná til bæjar Konáls konungs. Þar er þeim tekið með miklum fagnaði
og eigi síður, er konungur vissi, að Kaðlín, dóttir hans, var í för þeirra og
var frelsuð úr trölla höndum. Kormlöð, móðir Kaðlínar, hafði andast af helstríði
eftir hvarf dóttur sinnar. Konáll konungur þakkar nú Illuga með mörgum fögrum
orðum fyrir frelsi dóttur sinnar og býður honum með sér að vera svo lengi sem
hann vill og öllum hans félögum. Illugi þakkar konungi gott boð og kveðst það
þiggja mundu. Konáll konungur hafði Illuga í miklum virðingum og sagði sem var,
að hann var lífgjafi dóttur sinnar. Kaðlín sagði föður sínum allt um það, er á
daga hennar hafði drifið, frá því hún var brott numin. Sagði hún af ferðum sínum
og öllum þeirra þrautum. Féllst konungi mikið um það allt. Ari komst í mikla
virðingu hjá Konáli konungi, því hann var maður vel að sér og höfðingligur,
kunni vel að semja sig að siðum tignarmanna. Hann var og manna vinsælastur. Nú
líður á veturinn. Sjá menn þá, að Ari tekur fáleika nokkura. Konungur finnur það
og heimtar Ara á málstefnu heimugliga og spyr, hvað valdi fálæti því, er hann
hafði um hríð,," eða þykist þú eigi vel haldinn hér hjá oss?" " Eigi er það,"
segir Ari," en mig heldur til brottfýsi. Vildi eg komast út til Íslands, og á eg
þar mikla heimvon." " Svo ert þú skilinn við ferðir þínar," segir konungur," að
þig heldur eigi til að girnast aðrar verri. Mun eg gera þig hér mestan mann, ef
þú vilt vera kyrr hjá oss." Ari mælti: " Svo em eg hér haldinn, að eigi verður
við aukið um virðingar og metorð." Konungur mælti: " Eg mun gifta þér Kaðlínu,
dóttur mína, með miklu fé og ríki eftir mig, og mun það kallað sæmdarboð ótignum
manni." Ari þakkar konungi og segir nú, að þann kost vill hann upp taka. " Get
eg, að hér af leiði það, að eg muni eigi hyggja til Íslands framar." Þetta fór
fram, að Ari fær Kaðlínar, og er haldið brullaup þeirra með mikilli vegsemd.
Gerist Ari handgenginn Konáli konungi og unir vel sínum hag. 22. Orrusta á
Hlymdalaheiði. Maður er nefndur Melbrigði. Hann var jarl í ríki Konáls konungs.
Hann var sonur Nolls jarls, bróður Kerþjálfaðar konungs, föður Konáls konungs.
Þeir konungur og Melbrigði jarl voru bræðrungar að frændsemi. Melbrigða jarli
þótti ríki sitt lítið, það er þeir höfðu haft frændur. Jarl var mikils metinn og
auðigur og hermaður inn mesti. Bær hans hét í Hlymdölum. Jarl átti son þann, er
Svarinn hét. Hann var inn mesti fullhugi og hreystimaður. Kvongaður var hann og
átti Grélöðu Ótryggsdóttur. Hann var sonur Sörkvis víkings og Ellisifar, dóttur
Kerþjálfaðs konungs, sem áður var frá sagt. Ótryggur var engi vinur Konáls
konungs, frænda síns, og þóttist eiga að hefna á honum Sörkvis, föður síns, er
hann var í aðför að honum, er hann féll, og virti það einskis, er Sörkvir hafði
farið illa að ráði sínu. Kom það svo, að þeir frændur allir gerðu sig bera að
fjandskap við Konál konung og vildu reka hann frá ríki. Gerðu þeir sér
handgengna flesta höfðingja í ríkinu. Um þessar mundir var Konáll konungur
krankur. Var hann maður gamall orðinn og miklu eldri en Melbrigði jarl. Þeir
frændur draga saman mikið lið og búast til bardaga móti Konáli konungi. Þykir
honum þá óvænkast sitt ráð. Skorti hann liðsafla móti slíku ofurefli sem til
móts var. Þeir Illugi og Ari voru þá með Konáli konungi. Kómu þeir að máli við
konung og bjóða honum að fara með þann her, er fengist gæti, móti Melbrigða
jarli, en þótt konungi virtist það mikil hættuför og lið þeirra fátt í móti
slíku ofurefli, virðist honum það þó eitt fyrir liggja að verjast, meðan auðið
er. " Mun eg því taka boði þessu með þökkum," segir hann. " Ætti eg að virða
drengskap ykkarn og hættu þá, er þér leggið út í mín vegna." Þeir búa nú lið
sitt. Gerist Illugi höfðingi fyrir öllu liðinu. Hann hafði sextán hundruð manna,
vel búna að vopnum. Þegar þeir voru albúnir, kvað Hrafn En er þeir Illugi koma á
miðja heiðina á velli þá, er heita Hlymjandar, sáu þeir her Melbrigða jarls.
Hafði hann eigi færra lið en tuttugu hundruð. Þar slógu hvorir tveggja
hertjöldum sínum og lágu í þeim um nóttina. En að morgni, er vígljóst var,
fylkti Melbrigði jarl liði sínu og hafði þrjár fylkingar. Hann réð sjálfur
miðfylkingunni og Svarinn, sonur hans, með honum. Þar réðst Illugi á móti með
sína sveit. Annarri fylkingu réð Ótryggur Sörkvisson. Móti honum gekk Ari
Másson. Inni þriðju fylkingu réð sá kappi, er Kórmakur hét. Skyldi Hrafn fylkja
honum á móti. Því næst æptu Hlymdælir heróp, og tókst harður bardagi með skotum
og spjótalögum. Var það fyrst lengi, að ósénn var sigurinn, en liðsmunur var
mikill. Illugi sækir nú fram í fylking Melbrigða jarls svo harðfengiliga, að
allir hrukku fyrir honum. Fylgdu honum vel allir hans menn, þeir er röskvastir
voru. Illugi fór svo geystur, að allt sækir hann fram að merkjum Melbrigða
jarls. og er herinn hvorratveggju stendur jafnt að vígi, eru fylkingar svo
þykkar og styrkvar, að á Illuga standa kesjur og örvar öllum megin. og þá sér
hann Melbrigða jarl undir merkjum sínum. Hann eggjar jarlinn þá að koma fram í
móti sér með miklum fáryrðum, er eigi eru hér sögð. En er þetta heyrði Melbrigði
jarl, stenst hann eigi þau ákvæði og sækir fram í móti Illuga með mikilli grimmd
og bræði. Og er hann kemur í höggfæri, hjó hann til Illuga með sverði svo hart,
að þegar klauf hann skjöldinn í tvo hluti, og var hann ónýtur. Illugi reiðir
sverð sitt og slær undir sverð jarlsins, svo það hraut úr hendi honum langt fram
á völlinn. Illugi reiðir sverð sitt öðru sinni og hjó á háls Melbrigða jarli,
svo af tók höfuðið. Þegar Svarinn sér fall föður síns, sækir hann fram í móti
Illuga. og sem þeir mættust, verður hörð viðureign þeirra, er hvorrtveggi var
afburðarmenn til vígs og miklir kappar. Hrukku allir frá þeirra stóru höggum.
Sagði Illugi svo síðan, að aldri kom hann í slíka mannraun við einn mann sem
Svarin. En þó lauk svo viðskiptum þeirra, að Svarinn féll til jarðar með mörgum
og stórum sárum. Þá kvað Svarinn vísu, er menn segja, að yrði að áhrínsorðum.
Eftir það deyr Svarinn. Og þegar leggur sú fylking Hlymdæla á flótta. Nú er að
segja frá þeim Ara og Ótrygg, að lið þeirra barðist harðfengiliga. Féll margt af
hvorutveggjum, þar til Ari mætir honum í miðri fylkingu. Ótryggur var kappi
mikill og harðger. En áður en Ari fór að heiman, hafði Kaðlín gefið honum brynju
þá, er eigi festi vopn á. Var Ari og sjálfur röskur maður til vígs. Nú berjast
þeir Ótryggur langa hríð, þar til skjöldur Ara ónýttist af höggum Ótryggs, en
eigi beit á brynju Ara. Berast þá sár á Ótrygg, og lýkur svo, að hann féll fyrir
Ara og var þegar dauður. En af Ara er það að segja, að hann var óvígur af mæði
og fellur þar eftir í óvit. Þess er nú að geta, að Kórmakur sótti fram í móti
Hrafni og sá kappi, er Hallur hét. Hann mætir Hrafni í bardaganum, og berjast
þeir lengi, þar til Hallur féll fyrir Hrafni. Þá sækir Kórmakur fram með miklum
höggum. Hann mætir Geirleifi gauska og hjó hann banahögg. Þá kemur þar að Illugi
og gengur í móti Kórmaki. Þeir berjast fyrst lengi hart og hraustliga, þar til
Kórmakur fer á hæli fyrir höggum Illuga. Þetta gengur, þar til Kórmakur kastar
vopnum sínum og bað sér griða. Illugi veitti honum það og segir hann koma skyldu
í staðinn Geirleifs. Nú leggja allir Hlymdælir á flótta, þeir er eftir lifðu, en
nokkurir voru handteknir. Voru þeim grið gefin. Þá hefir Ari fengið vit sitt og
var inn hressasti. Fá þeir Illugi þar frægan sigur. Þá kvað Hrafn vísu þessa:
Síðan halda þeir Illugi heim til konungsbæjar. Konáll konungur fagnar þeim með
mikilli gleði og þakkar þeim frægan sigur. Er þá fagnaðaröl drukkið í móti þeim.
Segir konungur svo, að aldri megi honum vinnast, að hann launi Illuga alla
liðveislu hans og drengskap við sig, sem vert sé. Konungur talar við Illuga og
býður honum ríki mikið í sínu landi og nafnbætur. Kveðst hann mundu gefa honum
ríki í Hlymdölum og þar með jarlsnafn. Illugi bað hann þökk fyrir hafa góð boð,
en segir það hugboð sitt, að eigi fái hann fest þar yndi svo búið. " Liggur minn
hugur allur til Nóregs og þaðan út til Íslands," segir hann. " Vildi eg, að mér
mætti auðnast að bera bein mín á landi feðra minna. Þykir mér, herra, nær standa
Ara Mássyni, dótturmanni yður um, að taka forræði yfir Hlymdölum og þar með
jarlstignina." Konungur segir hann ráða skyldu. Verður það nú síðan, að Ari fór
til Hlymdala með konu sína, Kaðlínu, og tók þar við forræði yfir þeim héruðum,
er þar til heyra. Skildu þeir Ari og Illugi með vináttu. Þau Illugi og Kaðlín
minnast að skilnaði. Höfðu menn það á orði, að henni mundi þótt hafa allmikil
eftirsjá að Illuga og hún mundi hafa vænst þess ráðs, þar hann var. En engi má
við örlögum gera. Sáust þau Illugi aldri síðan, og eru þau Ari og Kaðlín úr
sögunni. 23. Fall Kórmaks. Illugi dvaldist nú með Konáli konungi in næstu
misseri í inum mestu virðingum. Gerðist Kórmakur Hlymdælakappi fóstbróðir hans,
og var kært með þeim. Unir Illugi sér vel fyrst lengi, en síðan þóttust menn
finna, að skaplyndi hans breyttist til þunglyndis. Sögðu sumir menn, að honum
væri mikil eftirsjá að Kaðlínu, því oft minnist hann hennar, en aðrir báru á
móti því og kváðu það ekki vera, en farfýsi hans landa á milli væri svo mikil,
að hann mætti eigi kyrr vera langdvölum. Hrafn kom að máli við Illuga og bað
hann fara til Ara Mássonar og vera með honum. " Mun eg með þér fara," segir
hann. Illugi tók því fyrst líkliga, en síðan kvaðst hann eigi þar til skap hafa
að sinni, og fórst það fyrir. Á næsta vori bjó Illugi knör mikinn, er Konáll
konungur hafði gefið honum með miklum fjárhlutum, er hann átti, því hann var
auðigur orðinn af lausafé. Sagði hann það búa undir ferð sinni, að hann vildi
halda til Englands á fund Aðalráðs konungs, vinar síns. Konungur veitti honum
orlof til ferðarinnar, en bað, að hann kæmi til sín aftur. Illugi hét konungi
því, ef honum endist líf til. Allmjög þótti Konáli konungi fyrir að sjá af
Illuga. Skilja þeir með miklum kærleikum og sáust aldri síðan. Með Illuga fóru
þeir Hrafn og Kórmakur, Már og Þórarinn ofláti og Ormur danski. Vildu þeir aldri
við hann skilja. Þegar byr gaf, lögðu þeir í haf. Gengur nú ferð þeirra
greiðliga og koma skipi sínu undir Skotlandsfjörðu. Hávarður hét maður. Hann var
víkingur, illur viðureignar, kallaður harðbeinn. Hann hafði verið hirðmaður
Aðalráðs Englakonungs. Þeir urðu missáttir, og fyrir því stökk Hávarður úr landi
og safnaði að sér miklu liði og illu. Gerir hann nú mörg spellvirki í ríki
Aðalráðs konungs og á hans mönnum. Hann hafði þrjú skip, vel skipuð að mönnum og
vopnum, og lið harðfengt. Summa og stutt frásögn útaf þeim hræðilegu plágum og
píslum sem yfir mig, Jón Magnússon, sem kallaður hef verið til þess heilaga
prédikunarembættis að þjóna þeirri litlu sóknarkirkju að Eyri við Skutulsfjörð,
gengnar eru af trölldómi og djöfulgangi sem þeir tveir mínir sóknarmenn, Jónar
Jónssynir feðgar, búandi á Kirkjubóli, hafa opinberlega á þingi meðgengið og eru
síðan eftir þeirra meðkenning eftir tólf manna dómi á báli brenndir eftir
landslögunum. Hefur svo til borið sem eftir fylgir: Anno 1655 þann 20. octobris
sem var laugardagurinn næsti fyrir 19. sunnudag eftir trinitatis kom hér ásamt
öðru fólki Snæbjörn Pálsson, einn þeirra þriggja sem bjuggu á Kirkjubóli, og
óskaði af mér að fremja guðsþjónustu þar á bænhúsinu því heimilisfólkið plagaði
þar að vera til altaris. Lét hver bænda til skiptis mig vita nær þeir þar
þjónustugjörð girntust, eftir gömlu skikki, bæði sín eigin og hinna vegna. En af
því á þessum laugardegi var fjúk og óveður og fleiri orsaka vegna kom mér og
manninum saman að undandraga það til næstu helgar ef þá kynni að verða betra
veður. En sem við höfðum þetta okkar á milli ályktað gekk ég einsamall frá
Snæbirni út úr kirkjunni og heim að bænum og hugsaði ekki þar um meira að því
sinni. En sem ég var á miðri leið milli kirkjunnar og bæjarins, nálægt steini er
þar stendur, komu undarlega í minn huga þessi orð: " Þér er ekki betra að taka
við því síðar sem yfir þig á að ganga heldur en þó þú farir strax." Þegar ég
merkti soddan orð vilda ég með öngvu móti tefja heldur reisti strax þangað með
manninum. Var mér þó ekki svo áhyggjusamt um það að mér mundi þar nokkuð
uppáfalla sem um það að gjöra forsómunarlaust skyldu míns embættis, viss uppá að
þvílíkt var Guðs orð og innblástur, en fyrir galdraplágum óttaðist ég ekki því
ég hafði tvisvar áður reynt Drottins stóru hjálp og miskunn í soddan sökum,
eftir því sem ég fékk eftirá að vita og það af þeirra eigin munni er gjörst til
vissu sem hrósuðu mér mikillega að ómögulegt væri minni lukku fyrir að koma. En
eftir því ég í slíkum efnum... en miskunnarskjól hins allrahæsta og var með þeim
hætti oftar en einu sinni hughraustur og ugglaus orðinn þá óttaðist ég eigi
neinn galdra djöfulskap fyrir því ég hafði áður Drottins stóru náðar- og
miskunnarhlífð reynda. Jafnvel í sömu viku, áður en ég fór með Snæbirni til
Kirkjubóls, bar nokkuð undarlegt til á mínu heimili fyrir augum þeirra skyggnu
því þeir urðu varir vofu nokkurrar í hundslíki sem hingað hljóp og að glugga
þess húss, sem ég og mitt fólk sátum inni, og síðan til baka sama veg, þangað
sem þessir menn áttu heima. Undruðum vær oss þar yfir svo sem óvenjulegu, því er
menn vita öngvar orsakir til. Ber þó þetta tilfelli saman við þeirra manna
meðkenning sem sökin gekk á, því á þeim dögum sem reimleikarnir komu til míns
heimilis hafði faðirinn, sá eldri Jón, sent galdur og djöfulskap hingað til mín
sem með fyrsta kom á hans eigin dóttur, þá yngri er Þorgerður heitir, hverja
sonurinn, Jón yngri, játaði sig að hafa læknað með sinni kunnáttu. Nú sem ég var
með fyrrnefndum Snæbirni þangað kominn gisti ég hjá honum í það sinn því það kom
þá á hans hlut eftir venjunni. En er ég var til sængur kominn og sofnaður kom
eftir miðnætti yfir mig í rúminu einn djöfuls andi sem plagaði mig líkavel
vakandi og var að finna ofan á fótunum á mér eins og mús eða valska svo ég mátti
með öngvu móti svefns njóta, eins og mig hafði skeð fyrir sjö eða átta árum
fyrri, hver djöfulskapur mig þvingaði þá ekki utan á næturnar, og þó eigi hverja
nótt heldur öðru hverju; hélt það við mitt heimili í fimm eður sex vikur. En
eina nótt sem ég gat ekki sofið varð ég byrstur við þenna óhreina anda og bauð
honum í nafni Drottins frá mér að víkja, hvað og skeði, svo ég og allir á mínu
heimili urðu kvittir við allar soddan plágur. Um þessa sömu sending talaði Jón
eldri sjálfur við mig, þó heimuglegt væri, í drykkjuskap eður hálfkenndur og
lofaði að gjöra aldrei slíkt oftar, og hélst það í eitt ár þar eftir. Eins var
nú þetta er mig skeði á þessari nóttu á Kirkjubóli. En jafnsnart sem ég var
kominn úr rúminu fann ég þar ekki til. Aktaði ég það því einkis en vissi þó frá
hverjum það var komið. Eftir þetta gekk ég til kirkju. Og sem fólkið var þangað
komið, er vildi til skrifta, gjörði ég því aðvörun því ég hafði merkt að stundum
hefðu á þessum bæ á millum sumra verið óeiningar, þrætur og kíf með illum
munnsöfnuði og bað að slík óeining og þrætur með öðru vondu sem því plagar að
fylgja mætti afláta og afskaffast, og bauð mig til að gjöra þar til mitt hið
besta ef nokkur vildi mér það segja, ef það gæti ekki með öðrum hætti komist til
lagfæringar. En Jón eldri vildi bón mína að öngvu gjöra og kallaði á votta, en
það varð honum eigi að liði því hans vitni báru öðruvísi en hann hafði ætlað og
gengu ekki á mót sannleikanum. Annað sem ég umbað fólkið var að það vildi ekki
forsóma Guðs orð og sóknarkirkjuna af því að Jón yngri hafði verið niðri við
krambúðina á sunnudegi um messutímann en kom ekki til kirkjunnar þennan litla
veg og tók í þann stað vara á drykk eður kauphöndlan. Annan sunnudag, þegar fólk
sem sókt hafði kirkjuna fór heimleiðis aftur, kom Jón yngri að heiman á báti til
þess danska skips að skemmta sér þar en hafði þó ekki viljað kirkjuna sækja.
Þriðja sunnudaginn var hann og heima, þann sem vinnukona föður hans, Ásta
Narfadóttir, klagaði yfir hönum og sagði í safnaðarins heyrn að hann hefði einn
sunnudag slegið sig hnefahögg í höfuðið svo hún hefði dottið út af. En þeir
feðgar töluðu mjög óskikkanlega þar um og vildu gjöra orð hennar lygi. Sérdeilis
var faðirinn mjög undarlegur og ókristilegur að mér virtist, í orði og æði, svo
að var komið ég héldi hönum frá borði Drottins í þetta sinn. En sem ég vildi
segja það til hans og orðin voru rétt komin mér á munn, því mig væmdi við soddan
óskikkanlegleika, gafst mér soddan þanki í hug: " Þú þekkir ekki betur þenna
mann en Drottinn þekkti forræðarann Júdas, og leyfði hann honum þó það heilaga
kvöldmáltíðar sakramenti eins vel og hinum postulunum." Hélt ég mér því frá að
gjöra honum nokkurt forboð og gekk út úr kirkjunni og talaði í einrúmi við Jón
yngra, son hans, og bað hann vildi segja mér hvernin því var varið millum hans
og stúlkunnar, og meðgekk hann það sem hún hafði á hann borið en vildi finna sér
ýmislegt til málbóta sem mér virtist þó ekki annað en veiflur og snakk. Réði ég
honum þá að ganga til stúlkunnar og sættast við hana með kristilegri forlíkun
svo hann kynni verðuglega sakramentisins að neyta. Talaði ég svo á milli þeirra
að þau sættust og fékk hann svo með opinberri áminning sakramentið. Þegar ég var
nú búinn að tala við Jón yngra úti kom ég inn aftur í kirkjuna, og sem ég merkti
að sá gamli knurraði af þessari misklíð tók ég hann afsíðis innar frá fólkinu og
lét hann vita hvernin það var tilgengið milli sonar hans og stúlkunnar, og að ég
einkis annars æskti en þau bæði kæmist til eindrægni og kristilegs kærleika svo
sem þeim byrjaði sem girntust Herrans kvöldmáltíð. En hann vildi það ekki heyra
heldur gekk reiðuglega frá mér fram í kirkjuna. Hér eru nú þær orsakir sem
þessir aumu menn höfðu til að siga á mig þeirra galdri og sækja eftir lífi mínu
með svo skelfilegu móti sem eftirfylgjandi saga hermir. En að faðirinn var til
þess tekinn, fyrr en ég hafði talað orð við þá eður eftir míns embættis skyldu
áminnt, hafa menn þenkt verið hafa fyrir þá skuld að fyrrgreind stúlka hafði
hótað Jóni yngra að segja eftir honum, presti eður öðrum góðum mönnum, hvað hann
hefði sér gjört eftir því hann vildi henni engin góð orð gefa. Jón sá hinn eldri
meðgekk fyrir góðu fólki eftir á, þegar hann var fanginn, að hann hefði beðið
annan mann, sem heitir Jón Pétursson, að hjálpa sér að fyrirkoma mér með galdri
en hann hefði sig ekki viljað þar til gefa, hvað þó opinberaðist að voru
sannindi, og hafði hann beðið hann þessa nokkrum árum fyrr en þetta gjörðist.
Samt sem áður höfðu þessir báðir menn við mig svo ágætir og frómir verið að
heyra og merkja sem þeir væru mínir bestu vinir. Hér af má hver einn sjá hversu
þarflegt vera muni að umgangast við soddan fólk og áminna þá á Guðs götu,
frómleika og kristilegar dygðir, og koma því til leiðar að þeir kynnu revocare
gradum superasqve evadere ad auras. Sama sunnudagskveld reið ég með fyrrnefndum
Snæbirni Pálssyni aftur til míns heimilis, en næst eftirfylgjandi mánudag um
miðdaginn kom yfir mig yfrið þungur og óvenjulegur svefn svo ég frá miðjum degi
allt fram til myrkurs naumlega gat vaknað. En á sama kveldi, þegar ég sat við
mitt litla borð, fannst mér eins og köttur þruskaði við fæturnar á mér undir
borðinu sem mér gjörði óvenjulega væmu og viðurstyggð svo ég gat það með öngvu
móti liðið og mátti þessvegna ganga til sængur. En sem ég var í sæng gat ég í
langan tíma öngum svefni náð á þeirri nóttu. Þar með innféllu mér undarlegir,
óhreinir og vondir þankar, móti hverjum ég í fyrstunni gleymdi að stríða með bæn
og andvörpun til Drottins sem byrjað hefði, fyrr en ég fékk þar um aðvörun eftir
því mér var aldeilis gleymd og úr minni fallin hin sem fyrr um getur; var mér nú
mitt í þessum vondu þönkum skotið í brjóst: " Annað er þér nú betra að þenkja en
hafa soddan vondar hugsanir." Hverjum orðum ég strax varð samþykkur og tók til
að biðja Herrann um hjálp og náð að ég mætti kvittur verða við þessa forgift og
vonsku. Jafnsnart sem ég var nú tekinn til að snúa mínu hjarta til Guðs með
bænakallinu stökk eins og hundur upp í rúmið og fyrst ofan á fæturnar og síðan
yfir allan minn líkama með grimmilegri ógn og skelfing og setti sínar klær sem
voru að finna sem glóandi nálar í minn háls svo hræðilega að ég ekki vissi hvert
ég lífi halda mundi eður deyja,, hverja árás ég kann ekki svo ljóslega um að
skrifa og út að mála sem hún í sannleika var, sem varaði hér um einn tíma eftir
því mér hugsast. Í þessari djöfulsins plágu vissi ég engin önnur ráð né meðöl
utan af öllum mætti og kröftum að kalla til Drottins með bæn og andvörpun eftir
því sem það gat skeð í slíku áhlaupi. Varð ég eftir þetta vanmegna og veikur; þó
sem áður var ég á fótum um miðdegið, var mér þá nokkru betra. En þegar kveldaði
tók til aftur djöfulgangurinn og plágan alla þessa viku en þó ekki að öllu svo
ógnarlegt sem það fyrsta slag. Sem ég nú formerkti að þetta var eintómt
galdraverk, og vissi vel hvað mig hafði áður skeð sem fyrr getur, þegar það ekki
vildi fara til betrunar sýndist mér ekki gagn að þegja yfir því heldur auglýsti
ég næsta sunnudag af prédikunarstólnum hvað mér var tilfallið, en nafngreindi þó
öngvan mann þar til heldur kom svo mínum orðum að ótrúanlegt mætti sýnast að
nokkur af mínu sóknarfólki kynni sekur að finnast í þessu skammarverki, og
áminnti það, ef svo væri, að sjá sig vel fyrir og snúa aftur. Við hver orð þeir
tveir áðurgreindu feðgar urðu undarlegir og skiptu síns andlits yfirbragði sem
ég heyrði nokkra fróma menn undrast yfir og taka til orða. Tóku þeir þetta til
sín eins og þeir hefði verið þar til nefndir. Hvað þá svo til fellur mér þykir
hinn sterkasti vitnisburður, nær sem helst samviskan yfirbevísar manni sökina,
hver teikn þó ekki eru í miklu akti hjá sumum yfirdómurum í galdramálum, sem ég
hefi fengið að reyna. Ég bað og þá frómu og guðhræddu að þeir vildu sameiginlega
minna vegna ásamt mér framleggja sínar bænir fyrir Guð að þvílík djöfulsplága
mætti eyðast og afvendast, hvað margir af fólkinu gjörðu sem ég kunni að
formerkja. Næsta sunnudag eftir þetta kom sonurinn, Jón yngri frá Kirkjubóli,
hingað til kirkju ásamt öðru fólki. En þegar hann að endaðri þjónustugjörðinni
gekk út úr kórnum því þeir feðgar voru kórdjáknar hafði hann við mig handaband
sem siður er til. Fann ég þá strax sviða í lófanum tanquam torpedine tactus,
hvað þá ég formerkti, varð mér undarlegt við og kom í hug að þetta væri af
Djöfulsins konst. Því þar sem hans hönd hafði snert mína, naumlega innantil á
öllum fingrunum, sveið sem af eldsbruna, þó án hita eður stórpínu, hvað um hann
og að síðustu sig meðkenndi með fleira að hann hefði gjört einn galdrastaf í
sinni hendi og handsalað mér svo galdurinn. Nú sem ég þetta fornam vissi ég ekki
hvað ég skyldi gjöra. Kom mér þó í hug að núa höndinni við kirkjubríkina þar sem
ég stóð, hvað ég og gjörði, þangað til sviðinn minnkaði. Nokkrum dögum þar eftir
fann ég vanmátt í samri minni hægri hendi með nokkrum verk um úlfliðinn og
stundum lysti verknum utantil upp eftir handleggnum svo ég varð nær handlama,
svo ég varð að mata mig með vinstri hendi svo sem mínu heimafólki varð
vitanlegt. En Guð gaf að sá veikleiki leið burt smám saman. Þar eftir á einum
sunnudegi kom eldri Jón Jónsson til kirkju samt öðru fólki, og er hann fór
heimleiðis eftir Guðs orðs lestur sást hann viðstaldrandi úti fyrir loftglugga
baðstofunnar, horfandi upp á gluggann, eftir hverju vær tókum því vær vissum
þann mann ekki áður fyrri hafa vana tilhaft neinnra slíkra afkróka eða einstöðu
þá hann hafði hér til kirkju komið. En svo bar við sama sunnudagskvöld, að sumir
af mínu heimilisfólki minnast þykjast og fullyrða, að mér gagnaðist síður þar að
vera en í nokkrum öðrum stað innan bæjar, og stundum er ég þangað gekk þóttist
ég varla mega mig þar niður setja en síst næst glugganum í mínu vanasæti. Sama
gón og stöðulag sást einnin til hans útifyrir kirkjustúkunni sem stendur áföst
kórnum sunnanvert. Þar í kórnum, þeim megin sem það afhúskorn stendur, var ég
flatur á bæn liggjandi af Djöflinum undirtroðinn, svo sem af ólmum manni, svo að
finna sem með hnjám og hnúum. Og í annað sinn, með sama móti liggjandi, blés
Djöfullinn með skelfilegum hvæsum að mínu hægra eyra sem að því sama húskorni
horfði, svo mér gagnaðist ekki lengur í þeim stað bæn að gjöra heldur varð ég
stundum fram í kirkjunni og stundum utan kirkju að bera mig að gjöra mína bæn.
Og svo jókst meir og meir sá djöflagangur, og helst við þeirra aumu manna
kirkjusókn, því ég lét ekki áminningum linna og viðvörunum um það efni meðan ég
gat nokkra kirkjuþjónustu framið. En því meir sem djöflanna árásir jukust og
auglýstust bæði utan bæjar og innan og í kirkjunni því meir fjölgaði einnin
hópur og tal djöflanna og þeirra myndir, svo þar sem með fyrstunni sást einn
djöfull í hundslíki þar fjölgaði svo þeirra mergð að þó að sinn sæist í hverjum
stað og hyrningu, þar sem skuggann og dimmuna bar á í baðstofunni, þá var og
líka í göngunum og skálanum ótöluleg mergð þeirra djöfla með ýmislegum myndum og
líkingum svo að bærinn og hvert hús var fullt af þeim, svo sem þeir skyggnu frá
sögðu, svo að þeir óskyggnu gengu, að hinna sjónum, líkavel í gegnum þær
djöflamyndir þegar þær voru svo þykkt til samans. Svo varð mér sú raun
sannreynd, á meðan ég fötum fylgdi og gat hrært mig og þeir bentu mér að ganga
ekki þangað að sem skuggann á bar, þá fann ég það sama og reyndi sem þeir sáu.
Svo og kunnu þeir mér að segja nálægt á hverri nóttu hvert mér mundi þyngra eða
vægjanlegar aðfara, svo ég man eigi til þess að það brygðist þegar ég fékk af
þeim þar um að tala, allt þangað til að Djöfullinn gekk í þeirra manna eigin
myndum, vexti og yfirlitum sem af verkinu valdir voru, hvað líka sáu sumir af
þeim sem ekki voru ófreskir, hvar um samsaga urðu annarra bæja menn hér í
sveitinni og hinir sem hér voru heimilisfastir, þegar djöflagangurinn sveimaði
líka á hina bæina. En almennilega sáust hér bleikar flugur, svo sem fiðrildi,
sem veifuðu og kringsóluðu yfir mér og annarstaðar í húsum, og þær flugur og
fiðrildi sáust jafnt af öllum og eins á öllum tímum um veturinn. Sumir sáu líka
aðrar flugnamyndir, sumar með löngum hala, sumar með síðum klóm og fótum, hvað
of langt er upp að skrifa. Af þessu efni og svo berlegri reynslu sem ég daglega
dags fékk að reyna og sanna kann ég í öngvan máta þeirra dómi að fylgja, hverjir
sem helst eru, sem soddan sjónir að öngvu akta, annaðhvert af röngu fylgi þess
máls ellegar af heimsku og ráðleysi, þó ég meðkenni líkavel að þar hljóti gegn
og góður dómari til að koma svo frásníðist það sem frá á að takast, svo ekki
smokkist nokkur villa í bland þegar dómurinn og sannleiksins úrskurður skal
ályktast, hvar til að mikið hjálpa aðrar málsins kringumstæður. Svo færðust þá í
vöxt þau djöfullegu feikn, helst við mínar áminningar sem ég kostaði þó kapps um
ekki svo af mínum orðum upp að kasta svo sem af framboði guðspjallanna,
fyrirlesnum texta í sérhverju guðspjallanna sem einn og hver aðgætinn kann að
finna nógu auðuga vera líka til þessháttar áminninga sem þeim Evangeliis upp
flettir frá 19. trinitatis til aðventu þess árs 1655. Hvar af ég hefi lært, svo
sem einnin af þeim seinni áminningum, þeim seinni af mér gjörðum, sem reynast
mundi í því galdrahreiðri uppfóstraðir ef skjallega og með skynsamlegri og
guðlegri gegnd og vandlætingu væri eftirleitaðir, hversu heilsusamt vera muni
galdramenn, Djöflinum sjálfum öngvu betri, að áminna til iðranar og Guðs ríkis
sem ég hefi fleirum orðum að skrifa en á þessu blaði kunna að sjást, ef þess við
þyrfti. Svo og þykist ég auðsýnilega afráðið skynja af stöðu og góni eldra Jóns
sem slík viðbrigði eftir sig leiddu að hann muni þá hafa tautað einhvern
galdralesturinn og incantamentum yfir loftglugga baðstofunnar og afstúku
kirkjunnar, svo sem sonur hans, yngri Jón, meðkenndi sig gjört hafa yfir
baðstofunni, hvert dæmi ég set þeim fyrir sem strengja uppá vottaleiðsluna
sjálfs galdraverksins og vilja ekkert annað meðtaka til uppspurnar þeirra mála,
hvar um ég fátt eitt annarstaðar mun láta skrifað sjást, þar því verður
innkomið. En svo ég fipi ekki fyrir sjálfri frásögninni þessara ódáða. Bar svo
til eitt kvöld er ég var í þönkum um þessi efni, þá hugsast mér, þar ég lá á
pallinum hjá fólkinu og ég fann til, svo sem vant var að djöfulsandinn var undir
pallfjölunum þar sem ég lá uppyfir, að vita hvert ég gæti ekki með náttúrlegu
meðali reynt hvert þeir djöfuls andar væri af göldrum og fjölkynngi manna eður
ekki. Þá tók ég það til ráðs að ég lét setja járnpípu frá hespulási brotna inn í
tré og lét steyta með einu sömlu púðri og lét sigta á þann stað sem ég vissi sá
djöfuls andi var, og járnpípunni afhleypa. En strax sem blossinn laust að þeim
djöfli stökk hann jafnskjótt uppá mig, en þó enn áfergilegar upp á þann er byssu
þeirri afhleypti svo hann stóðst varla, svo við báðir urðum þar varir við. Þar
af þóttist ég af náttúrunnar reynslu skynja að sá djöfull mundi enginn
sjálfráður eða vífandi aðkominn andi vera heldur einn fastur og bundinn og af
Phýtons kunstum og djöflalist tilskikkaður sem eldsins náttúra mun útvísa. Fór
svo fram og þrálega vaxandi djöflanna ógnir og árásir í bænum svo að á
kvöldtímunum mátti líkavel mitt heimafólk ekki í náðum sitja eður standa svo
þeir fyndu þar ekki til, því ýmsir sögðu við aðra: " Nú er það hérna, nú tekur
það fótinn, síðuna, höfuðið." Varð þá það úrræðanna sérhvers sem fyrir varð að
fara úr þeim stað sem hver var staddur, annaðhvert að ráfa og hræra sig ellegar
að sitja eður standa annarstaðar. En sú aðferð sem fólkið umkvartaði var stundum
með fiðringi, dofa, hita og kulda viðbjóðligum, stundum meir en stundum minna.
Sumir kvörtuðu um bruna um brjóstið, bakið og á ýmsum síðum, sumir um
nístingskulda, sumir um slög yfir höfuðið, sumir fyrir brjóstið, sumir um böggul
eða bita í kverkunum sem færði sig stundum ofan að brjóstinu; sumar persónur
voru slegnar í ómegin, sumar því nær. Hér að auki: á næturnar hræðilegar fælur
og að rúmin titruðu og hristust. Svo og skriðu djöflarnir utan um fólkið svo til
að finna svo sem mýs væri. Þó þetta allt saman lægi á mér sem allra þyngst þá
reyndu þetta þó fleiri af fólkinu. Ljós logaði í hverju húsi sem nokkrir menn
voru rökkra á milli. Samt heyrðust auk alls áðurskrifaðs stórir og skelfilegir
brestir á ýmsum bríkum og fjölum rúmanna. Um allt þetta beið ég og hinkraði við
aðgjörðalaust þar til ég sá í soddan óefni komið að mitt heimafólk mundi neyðast
til að flýja og yfirgefa bæinn. Og ekki varð mönnum að ráði, hverki á sjóinn að
róa né þeirrar bjargar sér að leita því rænuleysi og svo sem fásinna lá á
flestum af slíkri kynngi, svo að ég sá að hvert mannsbarn mundi héðan fara því
að um líf og velferð var að tefla sem komin voru í mesta háska. Þessvegna lét ég
flytja mig á báti yfir fjörðinn og komst svo frá Arnardal inn í Álftafjörð til
Súðavíkur. Þar bjó einn frómur, göfugur maður og minn ágætur vin, að nafni
Þorlákur Arason. Hann tók vinsamlega móti mér og mínum fylgdarmönnum. En það var
mér ekki lítil skapraun að djöflarnir fylgdu mér líkavel þangað, hvað fólk þar í
plássi einnin merkja kunni. Fann ég þar sýslumann héraðsins, Magnús Magnússon,
og útþýddi fyrir hönum hvílíkur galdur og skelfilegar djöfulsárásir yfir mig og
mitt heimili komnar voru. Hann afsakaði sig strax og bar fyrir sig nokkrar
orsakir til afsökunar. En sem fólk var í hvílum og plágan yfirféll mig sem vant
var talaði ég við sýslumann aftur, bað og alvarlega krafðist að hann gjörði sína
embættisparta í þessari sök, en vildi hann ekki hótaði ég hönum, ef ég mætti
lífi halda, yfir hönum að klaga fyrir hans yfirvöldum. En fyrir orð
lögréttumannsins, Þorláks Arasonar, sem lagði til með mér allt hið besta og réði
sýslumanni að hafa nokkrar aðgjörðir í þessu, þá sendi hann strax að morgni bréf
og boð vestur til síns föðurbróðurs, Gísla Jónssonar, sem bjó í
Barðastrandarsýslu, hér næstri fyrir vestan, og var umboðsmaður síns systurmágs,
Þorleifs Kortssonar sem bjó norður í Hrútafirði og hafði í forléning helming
þessarar sýslu á móti Magnúsi Magnússyni. Með þetta reisti ég aftur til baka og
kom til Arnardals. Þar frétti ég að einn sem og var af mínu sóknarfólki, Jón
Ólafsson að nafni, hafði gjört sér ómak að reisa frá Arnardal til Kirkjubóls að
kunngjöra þeim tveim galdramönnum því hann var vinur þeirra mína ferð til
sýslumanns. Sami maður var mér sagt að gjört hefði formælingarkveðling þeim
báðum til þóknunar á móti þeirra óvinum og það á þessum dögum. Laugardaginn
næstan fyrir sunnudaginn fyrstan í aðventu flutti Björn Bjarnason, sem bjó þá í
Arnardal, mig hingað heim til mín yfir fjörðinn. Gekk ég fyrst til kirkju og
vildi sem siður er til gjöra bæn mína þar sem ég var fyrrum vanur í kórnum hjá
stúkunni sem Jón eldri hafði staðið utanfyrir og fyrr segir. En sem ég var fram
fallinn kom úr stúkunni að mínu hægra eyra harður og sterkur vindur, eins og
fram úr gapandi hundi, með viðurstyggilegu hljóði við mitt andlit og innan í
eyranu með ógurlegri og andstyggilegri skelfingu, eftir því ég vel vissi að það
var hinn argi djöfull. Þenkti ég samt að halda fram bæninni en það var mér
ómögulegt, mátti því uppstanda og fara úr þeim stað. Fyrsta sunnudag í aðventu
framdi ég einnin, þó í stórum veikleika sem oftar, þjónustugjörðina. En sem ég
stóð í prédikunarstólnum að tala Guðs orð fyrir söfnuðinum formerkti ég að til
var ætlað að svipta mig rænu og forstandi, sem kallaður er æðigaldur, svo ég
skyldi aldeilis vitið missa. Hvað þá ég merkti stytti ég sem mest ég kunni
prédikunina svo ég mætti komast þaðan án Guðs styggðar og hneykslis safnaðarins.
En sem ég kom fyrir altarið gat ég varla staðið þar liggjandi með brjóstið og
armana uppá altarinu svo lengi sem sungin var exitus. Þegar ég hafði lagt af mér
rykkilínið fann ég mér ómögulegt að gjöra bænina fyrir altarinu sem skikk er.
Gekk ég því strax þaðan og í kórdyrnar og ætlaði að ganga út úr kirkjunni ef mér
mætti verða nokkru betra undir berum himni. En sem ég sá loftið út af
kirkjudyrunum óttaðist ég að líta það með mínum augum. Og fyrir því ég fann
engin ráð eður meðöl til hjálpar sneri ég aftur til altarisins. Og sem ég stóð í
kórdyrunum kastaði ég mér flötum áfram á gólfið með útbreiddum örmum fyrir
Drottin. En mitt hjarta var úr máta kalt svo ég gat öngva andakt fundið né hinu
minnsta tári af mínum augum útkomið, svo með hverjum hætti sem ég leitaðist við
að fá nokkurn vökva eður devotion var hún mér aldeilis fjarlæg, svo mitt hjarta
var þurrt og hart sem steinn. Bar ég mig þó að uppljúka munninum með sárri
klögun og ýlfran fyrir Guði. En fólkið í kirkjunni sem sá uppá þetta skelfdist
og margir grétu yfir slíku á meðan bænartíminn yfirstóð. Varð mér þá nokkuð
betra svo ég stóð og settist þar niður í kirkjunni, á meðan fólkið skildist við
mig, hvað margir gjörðu með gráti og andvörpun. Reisti svo hvör til sinna
heimkynna. En litlu þar eftir fannst ein stúlka, sem kirkjunnar vitjaði og
heimili átti að Seljalandi, ómála niðurslegin er hún var spölkorn frá bænum heim
í leið komin, sem hingað var aftur studd og borin af mönnum, þolandi hvert
öngvit eftir annað er hún var komin innan bæjar. Þegar mín fátæk kvinna fornam
þetta og merkti hversu þunglega að mér féll þá bað hún Björn Bjarnason í
Arnardal sem mig hafði flutt kvöldið fyrir frá sínum bæ heim til míns heimilis
með sínum heimilismönnum, að hann vildi hinkra við þar til sæist hvernin mér
vildi aðfara, hvað maðurinn einnin góðmannlega gjörði. Þar þóttist ég merkja
hvern ávöxt að mér mundi fært hafa ferðalag Jóns Ólafssonar að kunngjöra þeim
feðgum um mína ferð inn til Súðavíkur, af hverri ferð minni hann og þeir munu
auðveldlega ráðið hafa og uppáhitt mitt erindi á fund sýslumannsins, þó ég léti
það dult í Arnardal svo að þeim skyldi ekki það af mínum orðum til eyrna borið
vera, og hefur þar reynst að illum hefur ekki verið andvaralaust. Og svo
vottaðist af verkinu og rauninni sjálfri hvörsu þeir vondu menn hafa sókt sig í
mér að fyrirkoma með sínum djöflakunstum og galdri. En á samri nóttu, þá langt
var á vöku komið, kom að mér sá ofbjóður aftur, svo sem áður fyrri í kirkjunni.
Lá ég þá á pallinum en fólkið mitt og Björns í kringum mig. Fýsti mig þá út að
ganga ef mér mætti nokkuð vægja og að ég mætti mæna upp í himininn um hjálp og
náð. En Björn Bjarnason gjörði sig einbeittan og sagðist ljósast fyrirsjá að mér
mundi óbærilegt á mínu heimili vera, og bauð mér til sín að fara ef ske mætti að
mér yrði þar vægjanlegra. Ég áhlýddist það hans boð og skildist svo við mitt
heimafólk og mína fátæka kvinnu, liggjandi eftir í fjörunni, ekki með litlum
harmi, veini og kveini sem frómir menn munu nærri geta. Þetta var nú fyrsti
sunnudagur í aðventu sem mér komu þessi feikn sem ég skildi og merkti að
æðigaldur vera mundi, og þetta var nú af þeirra illu manna hendi tillátið og
ábætt ofan á allar hinar galdrasendingarnar sem áður er umskrifað. Á
mánudagsmorguninn næsta þar eftir var logn og hægviðri. Þá tóku mínir heimamenn
í orð að róa til fiski. En er þeir voru að beita lóðir við naustið urðu þeir
varir við stóran óhreinleik. Fóru þá á skip og reru út eftir firðinum venjulegt
róðrarleiði, en urðu þó samt varir við þann djöfulskap innanborðs allt til þess
þeir voru komnir út á Hnífsdalsvík, þangað til fundu þeir innanum skipið til
þess djöfulsanda þar til að einn þeirra, Guðmundur Ísleiksson að nafni, varð
sleginn svo að hann lá ómála. Réðist þá hinum, þeim sem í skipinu voru, það af
að halda að landi hið næsta til Hnífsdals, og þar lögðu þeir manninn fyrst niður
í rúmið, og er hönum létti ekki fluttu þeir hann í segli vafinn heim aftur, og
svo lá hann í þeim veikleika í tvísýni lífs eður dauða nærri í fimm daga. Sama
daginn sem þetta skeði fluttu þeir minna heimilismanna sem eftir á kreiki voru
mína kvinnu og piltkorn okkart yfir til Arnardals, þar ég var fyrir, því í
soddan háska og óefni var komið af þeim djöfulskaparfeiknum að enginn vissi nema
menn og skepnur allar, þar á mínum bæ staddar, mundi til dauðs niðurslegnar
verða, því það vofaði sýnilegast yfir af því menn bæði sáu og reyndu á sjálfum
sér og öðrum. Og því skildust þeir við oss þrjú í fjörunni við Arnardal með þeim
orðum og hugarmóti að hverugir vissu hvort aðra lifandi sjá mundi eða ekki. Varð
mér það þá ekki að litlu angri, auk annars, sem ég spurði tíðenda heiman um
manninn minn og þau orð er mér voru eftir honum hermd, þegar hann hafði getað
öndinni uppskotið, að hann hefði kvakað á því að biðja að lofa sér til mín að
komast, og það ég hefði svo mitt heimkynni yfirgefið og eftirlátið þær sálir þar
undir djöflanna tönnum og yfirgangi, með hverjum ég hefði átt mig reiðubúinn að
gjöra að lifa eða deyja, finnandi svo hjá mér leiguliða auðkenni. Samt taldist
og réðist það af að vær þrjú vorum þar í Arnardal vel í viku. Alla þá viku lá ég
oftast nær undir þungum og ströngum slögum og djöfullegum hríðum og áhlaupum. En
sérdeilis kveið ég við því að þeir feðgar mundu fregna mína þarkomu, hvað þegar
skeð var jukust ákefðir djöflagangsins og þyngd slaganna svo mér varð samburður
sá að sannri raun, svo að eftir það þeir höfðu spurt mína þarkomu linnti ekki
þeim áfergilegustu plágum, svo að þeir minna sóknarmanna sem mig sáu á næsta
sunnudegi fyrir í kirkjunni þekktu mig varla er þeir frá Hnífsdal fóru yfir um
fjörðinn til Arnardals og sáu mig þar liggjandi í skálanum. Svo og þegar
sýslumennirnir sendu boðunarbréfið sem þeim feðgum var tilskrifað og fylgja átti
þingboðinu því fyrra sem um sveitina gekk í fyrra sinni, áður en það fyrsta þing
var haldið, þá lá mér við bæði boðinu og bréfinu að aftra af því ég kveið við
þeirra djöfla hríðum sem yfir mig gengu af slíkri heimskuaðferð, svo sem ég þá
sem oftar reyndi. Eftir það boð og bréf til þeirra komið mætti ég einu grimmdar
áhlaupinu svo ég lá svo sem í dauða, svo ég hugði að mér mundi ekki lífs auðið,
hvað þau mín orð vottuðu sem ég bað þá uppskrifast skyldu og sýslumönnunum voru
fyrst sýnd í Arnardal, hvörra aðgjörðir, sem nú halda sumir eða kannske
velflestir þessa lands júristar og yfirdómendur kristilegan og loflegan lagarétt
vera, að mér urðu svo stöddum sem þá var kominn og mínu húsi, eftir mínu áliti,
að fjörræðisefnum og svo sem að morðvopnum, sem síðar sýndi sig í sjálfu verki
og ómótmælanligum sannleika, því sýslumaðurinn, Magnús Magnússon, vildi öngvum
mínum ráðum gegna, enn síður framfara, er ég við hann í Súðavík talaði, hvers
bæði ég og allt það mál varð að gjalda og snerist til þyngri vandræða en mér og
öðrum til stærri kvala. Þá ég var nú heim kominn frá Arnardal með því ég sá mér
þar öngvu vægðarmeira heldur en heima, sérdeilis síðan þeir vondu menn vissu af
minni þarveru og að gengnu öðru þingboðinu, hvört að sína fardaga hélt degi fyrr
en þingað var því valdsmennirnir töldu til forfalla um það fyrra sem þeirra
dómur útvísar, þá þóttist ég ekki heldur varhluta verða af djöflanna kynngi
heldur en í Arnardal þegar hið fyrra boðið með heimskubréfinu sem því fylgdi
gengið hafði. Þar um mun sá frómi mann Jón Ólafsson sem kenndur er við þá
austindíansku reisu ennnú að ég vona minnast og til ranka sem með mínu
heimafólki lá upp yfir mér þá mér gagnaðist ekki í rúminu að liggja sem ég var
vanur þá að láta fyrirberast, heldur lá ég á hörðum pallafjölum en hann og
fólkið sem í kringum mig var studdu sínum höndum ofan yfir mér. Það sérhver
nálega formerkti varð þeim vitanlegt því nefndum Jóni Ólafssyni lá við ofbjóði
því djöflarnir skriðu upp eftir hönum eftir því sem hann talaði um og sagði frá.
En það ég þá leið kunni enginn maður til allra líkenda að ráða. Og svo varð mér
þeirra íslendskra laga framferð og processus um þann tilbúningstíma í því
galdramáli þýður og viðfelldinn, svo að ég vissi þá ekki hverjum ég ætti heldur
um mínar feiknakvalir að kenna, sjálfum sýslumönnunum sem af svo heimskulegri
meðferð virtust mér vera svo sem svipur og sporar að ólma og uppsiga þeim
djöfuls kroppum uppá mitt líf og þeirra sálna sem hér á bæ voru, þar sem sá
eldri Jón reyndist vel þrjátíu vetra gamall í því galdrarykti, eða hvað eldri
frá kynningartíma þeirra, hans og Þorleifs heitins Þórðarsonar, sem báðir höfðu
kunnugir verið hvor öðrum í þær mundir, hvar um síðar lætur sig betur sjást
hvörsu góður og gagnlegur mér varð íslenskra laga réttargangur í því máli sem
enginn sem þess máls hlut ætti, þó enn væri stykkjastærri en vesælingur minn
líki, mundi öfundarverður. Eftir eitt næturslag veitti Drottinn mér nokkra
hressing svo ég gat dregið mig ofan í kirkjuna sem þingsóknarfólkið að málinu
gjörði. En hvað þá framfór vottar sjálfur dómurinn, utan það þótti mér undarlega
við bera sem skeði er ég dró mig frá bænum ofan í kirkjuna og ég var kominn að
kirkjudyrum og vildi hafa talað við einn af mínum sóknarmönnum, Björn Jónsson,
búandi á Engidal nálægt Kirkjubóli, sem ég hugði þeim feðgum mundi ekki aldeilis
ókunnugur. En er þeir feðgar sem þá voru staddir innan kirkju hjá öðru
þingsóknarfólkinu urðu þar varir við að ég talaði við Björn strauk yngri Jón út
úr kirkjunni og sleit mig af Birni, kippandi til mín svo mér var næst búið
falli. En Bjarni Snorrason hljóp þá að og stóð á milli hans og mín. En þeir sem
í kirkjunni voru munu ekki allir gleymt hafa viðmóti þess hins eldra sem líka
vildi brjótast út úr kirkjunni eftir yngra Jóni, syni sínum, til okkar Björns.
En þegar fyrir hönum var staðið, því mönnum mun hafa þótt þetta viðbragð
undarlegt, þá hafði hann þeim orðum almennilega sleppt að þeir skyldi lofa sér
út svo hann mætti sjá í augun á hönum Birni, hverju orði að Gísli Jónsson,
umboðsmaður Þorleifs Kortssonar, hafði svo ansað að Jón skyldi ekki tala
ofmargt, og í því bili fyrirbauð Gísli Jónsson mér að tala neitt heimuglega við
Björn, hvað ég lét eftir hönum í það sinn þó mér þætti það forboð óvenjulega að
mér koma. Annað sem mér virtist undarlegt á því þingi var það valdsmenn og
dómendur gátu að eftirtektalausu heyrt þar uppá að oftnefndur yngri Jón bölvaði
og formælti mér undir augun þar í kirkjunni, liggjandi í bekknum, ítrekandi í
margar reisur þá formæling, segjandi að ólukkan skyldi eiga alla þá sem sér eða
sínum þenkti það galdraverk, hvar um ég þagði um stund, viljandi vita hvert
enginn þingmanna né yfirdómararnir vildu þar ekki til ansa eður eftir slíku
bölvi taka, en þá mér leiddist það að heyra svaraði ég Jóni því hann bölvaði
ekki heldur þeim sem valdir væri af þeim galdri. Dró hann þá niður þar eftir sín
orð. Einn af þeim viðstöddu ansaði hönum sama orði og ég hafði til ansað og þá
þagnaði hann um síðir á þeim formælingum. Svo og varð mér eftirhugsanlegt það
tilfelli sem skeði í ferð Gísla Jónssonar, umboðsmannsins, þegar hann gekk til
Kirkjubóls til rannsökunar soðleifa þess galdramáls, þá hann sagði frá
undarlegum verk sem hann sagðist á þeim vegi hafa fengið í fótinn og um nokkuð
nýrra sjónhverfinga við hvílurúm yngra Jóns, hvörja ferð að Gísli fór ekki
erindislaus því hönum bættust þá þær legendur og þau blöð sem hann lýsti fundið
og útdregið hafa úr barmi Snæbjörns Pálssonar sem þar voru útbreidd og sýnd
fyrir dómi, ófögur að sumum þótti og líklegust til að vera mundi galdrablöð. Á
kálfskinnsblaðinu höfðu stórir og fábreyttir characteres og bókstafir staðið.
Lýsti og Gísli því fyrir dómi að meira hefði eftir verið undir þess manns
handkrík sem hann hefði ekki viljað með valdi taka, því hann sagðist hafa hlífst
við að raska manninum af því hann hefði sjúkur legið og það að kona hans hefði
grátandi beðið sig um vægð, hvörri hann sagðist hafa lofað að hönum skyldi ekki
gjald að því verða, hvað Gísli kvaðst enda mundi sem allt til þessa dags hefur
sönn raun á orðið því Snæbjörn hefur hverki rannsakaður né hegndur verið þeirra
blaða meðferðar. Magnús Magnússon, sýslumaðurinn, var þar og viðstaddur. Hér á
ofan mun danemönnum minnistætt það sem á sama kveldi þess þingdagsins viðbar,
eftir þeirra blaðanna fund og yfirlýsing, með því að frómum mönnum virtist
sérdeilis eldri Jón yfirunninn og svo sem til dauða dæmdur af sinni eigin
samvisku því honum féllust öll orð og hímdi niður af sér svo menn undruðu sig
þar yfir. Og eftir eiðana tekna sem unnir voru uppá einn póst líkindanna þá
sýndi Gísli Jónsson sig í að nefna járn og fjötur, og fóru þá sumir í kirkjudyr.
Þá yngri Jón það sá stóð hann upp og tók til að formæla sér og afsalaði sig Guði
ef hann væri valdur af því galdraverki, kallandi yfir sig reiði Guðs, stundlega
og eilífa glötun, með mjög nákvæmum og hræðilegum svardaga, svo mér virtist
enginn maður mundi nokkurn bókareið kunna særingarmeiri að gjöra en þau orð sem
hann í þeirri formælingu og Guðs og allra góðra hluta afsölu fyrir sér talaði.
Þau sömu orð talaði sá hinn eldri faðir hans eftir hönum. Við soddan eið og
hræðileg formæli blygðuðust velflestir því það var ofbjóðlegt uppá að heyra.
Doðnuðu svo menn niður af undran af slíku tilfelli. Varð þá ekki annað úr en sem
dómurinn ályktaði, ekki síst vegna flýtirs og anna þingfólksins, af hverju
tilfelli að mér virðist allvel verkast mega í yfirhafnarklæði eiðsetningar
galdramanna, hverjum forsóktir júristar keppast nú við til eiða að dæma svo sem
raun varð á því þingi, því ofan í soddan viðbjóðlega eiða og svardaga var þeim
mönnum líkavel til eiðs dæmt, ofan í öll tilfallin líkindi, með þeirri ályktun
sem dómurinn hermir, þar ég veit eigi betur en soddan viðbjóðlegar formælingar
séu vondrar samvisku veðurviti og meðvitandi sakar vísir og bendifingur sem
ótöluleg dæmi votta, ásamt þessu sem síðar sannaðist á þessum aumu mönnum. Að
þessum undanförnum hræðilegum svardögum sömdu og samsettu þeir Gísli Jónsson og
Brynjólfur Bjarnason dómsins ályktun og dæmdu þeim feðgum tylftareið ofan í öll
líkindin og sjálfa meineiðana og svardagana sem þeir þar strax sóru að öllum
áheyrandi, svo sem dómurinn hljóðar með sínum böggum og búsgagni. Hvað þá þeir
feðgar formerktu tóku þeir til að ganga á sveitarfólkið að fala sér eiðvættin,
hvar af sá kliður og hávaði óx í kirkjunni að varla skildist manns mál svo að
fyrrgreindir Gísli og Brynjólfur urðu að tala hver í annars eyra fyrir hávaðanum
og skvaldrinu innan um kirkjuna, svo jarganlega fylgdu þeir feðgar sér að við
fólkið um eiðvættanna útvegun, en fólkið forviðaðist svo sem sauðir fyrir úlfum
og fóru undan, hvað sem hver kunni, svo að sú þeirra aðferð var fráleit
saklausra manna upptektum og ráðlagi, hverjir jafnan plaga að ætla Guði og
sannleikanum nokkuð eftir sinna mála og nauðsynja. Þegar þeim feðgum varð ekki
svo fljótt um eiðvættin að útvega þá tók Jón Ólafsson, búandi í Arnardal, sem
vinastykkið auðsýndi þeim áður að fregna þeim um mína ferð til Súðavíkur sem
áður er getið, eftir hvern fréttaburð mér bættust þær allra stærstu árásirnar,
hvör að var einn í tölu nefndarvættanna, sig til að umtelja og áeggja fólkið
eiðana með þeim feðgum að sanna, ekki með litlu fylgi og ákefð; talandi framt um
þeirra sakleysi svo að ég heyrði til hans hávaða út í kirkjugarðinum þar ég lá
um allt þetta í þverbekknum fyrir framan kórinn. Ekki fornam ég heldur að nokkur
maður tæki eftir því né bannaði hönum soddan kapp og fylgi í svo vondu máli, né
heldur meinaði þeim feðgum við neinn mann að tala, hverki hátt né í hljóði, svo
sem mér var fyrirboðið að tala við Björn í Engidal. Uppá soddan spectaculum og
sjónargler mátta ég þá horfa og þar til hlusta, liggjandi þar í bekknum undir
galdrafarginu. Og svo skildust dánumenn við verkið svo unnið sem dómurinn hermir
en máttu þó þreifa á sannleikanum. En þeir afsökuðu sig fyrir mér að þeir kynni
ekki fremri aðgjörðir að hafa vegna alþingismanna gjörninga og samþykkta,
hverjum þeir vændust, fram yfir hverjar samþykktir þeir þóttust ekki mega sig
taka, hvað ég varð einnin þeim að vorkynna að því leyti, því ég þekkti og vissi
margra þeirra manna meðaumkun sem í dómnum voru að þeir mundu mér hjálpað hafa
ef þar hefði góðan máta og meðul tilséð eða skynjað. Hvers réttargangs og
lagavegar ef svo má nefnast að bæði ég og margir aðrir urðu að gjalda og hefði
ómetanlega goldið hefði ekki Drottinn Guð sent oss sína heilaga engla til
verndar og varðveislu, svo öll þessi sveit eða kannske meiri partur af þessu
landi gekk ekki aldeilis til grunna, hvar um ég á eftir meira að skrifa
annarstaðar. Þegar þinginu sleit og þeir feðgar fóru heimleiðis heyrða ég getið
eftir þeim skyggnu að líka hefði sést þar merki til að djöflagangurinn hefði þá
inn eftir sveimað og sést hefði að sjórinn og eyrin sem inn veit og yfir hefði
gengið og svo sem bárað eða verið á reiðiskjálfi, álíka til að mynda og þá
jarðskjálfti gengur yfir þvert og endilangt, það Björn í Engidal frásagði og
aðrir fleiri skyggnir sem heimleiðis ferðuðust sérdeilis inn í fjörðinn. Þeirra
djöflanna umferð set ég hér ekki til málalengdar því um það allt er ofmargt að
skrifa sem sérhver frásagði. Á þeirri sömu nóttu varð einnin raun á þeim sjónum
sem endrarnær því þá varð hverki ég né neinn á þessum bæ varir við neinn
djöflagang eftir það þeir feðgar voru heim farnir. Sá sem orsaka vill leita þar
um má skyggnast að huga og hugskoti mannsins og kann hann að sjá hvað hræðsla og
kvíði hefur að vinna því ég meina galdramenn öflugasta vera þá þeir eru einhuga
og óhræddir í sinni vonsku. En verði þeir hræddir gjörðir þá munu þeir reynast
líka í Djöflinum duglausir og því er ekki mjúkum höndum þá ráðlegt að strjúka,
heldur en Djöfulinn sjálfan, því þeim hæfir sama aðferðarlag og hönum hlýðir
fyrst þeir eru við hann mengaðir og í eining og nákvæmasta samband komnir sem af
Guðs eigin orði má bevísanlega ráða. En á sjálfum þingdeginum voru fjórir menn
snertir eða slegnir. Einn af þeim var í þeim dómi, sem úr kirkjunni var studdur
og inní rúm lagður, Sigmundur Guðmundsson að nafni, sem ekki var staddur við
þess dóms ályktun þó hann væri innskrifaður, og enginn heldur í hans stað aftur
tekinn því flas og flýtir lá á höndum, hvar um ég margyrði hér ekki í þessu
historíuskrifi. Hinir aðrir sem snertinguna fengu voru Björn Jónsson, Jón á
Fossum, Ásmundur G... Ásamt ofanskrifuðu tilhugsast mér ekki undan að fella þann
viðburð sem skeði á meistaramanninum eða böðlinum, að nafni Jón Sveinsson, sem
fenginn og sendur var úr Barðastrandarsýslu því strákastöðull í þessari sýslu
hefur öngvan böðul hér að óttast. Sá maður kom undan þingfólkinu, hvör þá hann
var kominn hingað til Eyrar þá var hann af djöfullegum árásum þunglega sleginn
og dauðvona af bæjarhlaðinu inn í bæinn borinn og uppí rúm lagður í skálanum og
leið mörg ómegin og óvægin átök, svo að líkast þótti hann mundi dauðsleginn
verða. En þá raknaði við ofbauð hönum og lá við óstyrkvum að verða, ekki síst af
djöflasjónum sem hann um kvartaði, því hann sá og þeir hér sem skyggnir voru
ásamt hönum djöflana yfir hönum í rúminu og myndir þeirra feðga, frá hverjum
hann sagði bæði að yfirlitum og klæðaburði, svo sem menn viðkönnuðust, en
sagðist hverugan þeirra séð hafa á ævi sinni. Eftir það var hann af mínum
heimamönnum færður í baðstofuna, þar sem ég var fyrir liggjandi, og um hann þar
búið því þeir treystu sér ekki til að varðveita hann frammi. En eitt sinn er
hann af svefni vaknaði sagði hann almennilega sinn draum svolátandi, að mér og
mínu heimafólki áheyrandi, að hann þóttist mann í svefni sjá og svofelldum orðum
við sig talandi: " Þú ert kominn hér að gjöra klandur föður mínum en ég get
aftrað þinni ferð svo sem allra annarra." Og þá þótti hönum sami maður stinga
sig í gegnum fyrir brjóstið með látúnsskeftum hnífi sem hann hefði haldið á í
hendinni. Heimamenn hér könnuðust við það yngri Jón ætti látúnsskeftan hníf,.
svo og var soddan hnífur af hönum tekinn hér við Dönsku húsin, þegar hann var
fangaður, eftir hverjum hann stórum þreyði og hafði beðið að ljá sér hann á
síðasta þinginu, og var því meining manna að yngri Jón muni hafa þann hníf
brúkað til ristinga og blóðtöku. Svo og benti Jón Sveinsson fingri sínum á
brjóst sér og á þann stað sem hann sagði maðurinn hefði sig stungið og hnífurinn
hefði inn gengið, hvar hann og sagðist mestan sársaukann til finna. Þetta varð
sýslumönnum svo vel sem þingsókninni vitanlegt. En mig fýsti ekki að leiða þetta
til líkinda neinna fyrir þeim mönnum sem vísir kallast af því ég vissi þeir
mundi þar lítið úr gjöra. En nú eftir allt opinberað lætur sig til sýnis hvert
soddan draumar með skeðnu verki og reyndum sanni eru marklausir. Á næstu nóttu,
eftir það sýslumaðurinn Magnús Magnússon og allt þingfólkið var í burtu héðan
frá Eyri, heimsókti mig aftur djöflanna feikn og æðigangur en nóttunni þar fyrir
varð mér og öðrum vært og rósamt á meðan þingfólkið var ekki allt í burtu vikið,
svo að mér gagnaðist með öngvu móti í rúminu að vera því mér var þá enn ekki
aldeilis allur máttur frátekinn áhlaupanna á milli. Og með því ég sá mig af þeim
valdsmönnum eftirskilinn og yfirgefinn undir þeirra djöfulsmanna árásum og
feiknum svo sem fyrr, utan það ég þóttist af þeim dómi settur vera í helvíska
kvöl og dauða að slíkum augljósum teiknum og bevísingum sem í allra augu drifu
og þreifanleg voru fyrir hverjum manni, að ekki var að minnsta kosti fyrir
þeirra hendur haldið og soddan djöfulskap aftrað, sem ekki einasta eins manns
líf áhrærði heldur og einnin heil sveit og þingsókn var í voða. Þar fyrir réð ég
það af í þeirri djöfulshríð að ég lét þá sömu nótt flytja mig á skipi til
Arnardals, hvört Magnús Magnússon sýslumaður var kominn með sinni fylgd. Og af
því ég sá dómsins ályktun og málslokin, sem ég vissi ég mundi ekki fá neina
leiðrétting á, þá krafðist ég þar af sýslumanni Magnúsi, að fyrst soddan blöð
sem birt og lesin voru fyrir dómi á því þingi hefði fundist hjá þeirra manna
sambýlingi að þá væri leitað og rannsakað um hinna búshluti, hvort ekki fyndust
hjá þeim sem soddan líkindi uppá hæfðu einnin nokkuð þeirra merkja og menja,
hvað ég að fyrri fundum talaði við Magnús, en hann tók því í það sinn hvergi
nærri í Súðavík þá ég hans aðgjörða með fyrstunni beiddumst. Þess sama krafðist
ég af hönum í Arnardal. En hann vildi með öngvu móti uppá þá koma á næturtíma,
svo sem þjófa, en lét það þó eftir minni kröfu að hann gjörði sér ómak aftur til
Kirkjubóls til þeirrar leitar. En af því það var gjört á björtum degi og hinir,
þá til fólksins sást, höfðu duflað í sínum fórum og kastað kistulokum sem allar
vonir til voru þá fannst ekkert af þeim galdrakverum. En samt varð ekki
viðbrigðalaust í þeirri ferð því þegar svo langt var komið að Kirkjubóli að til
manna mátti auðveldlega sjást þá fékk sýslumaðurinn, Magnús Magnússon, æðiverk í
annan fótinn svo hann þóttist vanmáttugur heim til bæjarins að ganga, færðist úr
sokkinum og neri stafnum sem hann gekk við um fótinn beran. Heyrt hef ég einnin
frásagt að eftir þá leit hafi fyrrgreindur sýslumaðurinn, Magnús Magnússon,
beðið yngra Jón á Kirkjubóli að taka á sínum fæti og að sá yngri Jón hafi hans
fót beran strokið og höndum farið þar í kirkjunni á Kirkjubóli. Fyrir þá skuld
skal ég ætla að yngri Jón muni ekki ólíklegur í þær mundir verið hafa að taka
smákveisurnar eða skyldastur aftur að lækna hefði hann að sársaukanum mátt
valdur hafa verið. Við hælinn þingaerindanna set ég þess máls sakarábera sem ég
kalla brennda samvisku þeirra feðga. Því frá því ég lét opinskátt í kirkjunni
hvað mér og mínu heimili var tilfallið eignuðu þeir menn sér grunsemi mína og
áminningar, berandi svo að sér böndin með aðskiljanlegum slögunarorðum. Sá frómi
maður Jón Ólafsson, búandi að Eyrardal, item Árni Jónsson og aðrir fleiri munu
viðkannast hvað þeir af þeim mönnum þar um merktu þegar þeir voru þeirra
næturgestir,, hvern vott ég kalla ólygnastan og markmestan því hver kann gjör að
vita en sjálfs samviska. Af öllu áðurskrifuðu má sjá hversu mikið vantað hefur
til aðgjörða þess máls hinna réttustu, ásamt því sem þá viðbættist þegar þetta
mál var af Guði sjálfum opinbert orðið, að opnuðum þeirra munni sem sjálfir
sjálfkrafa og óneyddir sínar sakir meðkenndu, því þá komu í ljós nóg líkindi
þegar hver með frelsi mátti herma hvað heyrt og merkt hefði,, hvað áður lá í
hylmingu á meðan minn kvalatími yfirstóð sem vorkunn er allhægt fyrir að bera
meðan búið er að þessa lands lagarétti, slíkum og þvílíkum sem nú er af
velflestum uppáhaldið, sem mér virðist lítillrar hrósunar verður af þeim sem
undir galdramanna morðverkum liggja í þessu landi, hvörra vegna mér væri ekki
óskylt þar um að kvarta, hversu lítið sem orkar. Eventum trado Jehovæ. Þannin
sem nú hefur verið um skrifað skildust þeir veraldligu yfirdómarar og dómendur
við mig og þennan bæ í slíku og þvílíku morði liggjandi, en hinum var lausum
sleppt og hefði þeir eiðamenn getað útvegað og meinsærin endurnýjað má vel ske
að réttargangur íslenskra hefði mér bál búið, hvað ég hefði þakkarorð á milli
gefið. En minn prófastur sem ég hugði mér mundi nokkurt hæli eiga að verða
fannst hvergi um alla þessa tíma, og ekki heyrði ég getið að hann hefði stun né
hósta til neinna minna þeirra nauðsynja tillagt í þær mundir, hvað síður fyrir
mig talað eða mínu máli og auglýstum sannleika uppi haldið. En litla mótgjörð
hef ég þeim góðum manni það reiknað ef annað hefði ekki þar eftir á seinni
sumartunglunum á milli fallið, hvar yfir mér mun skást leikið fastast að sitja
og brodd á barka setja að svo komnu. Ef Guðs heilaga orð væri hugleitt og þess
fyrri kærleika skínandi eftirdæmi, ef landsins lögmál væri réttilega skoðað og
þess meining að krufðum kviði og flöttum hrygg útdregin, ef kristindómsins
uppálögð og tilsvarin skylda væri gaumgæfð, ef konglegrar Majestatis bréf og
befalingar fleiri en færri inngefnar í þetta land væri athugaðar,, þá skilst mér
að sjáandi og skynjandi og heilbrigður maður mundi eitthvert feil finna og
formerkja í framferð þessari allri, og mundi sá hinn sami vís til að vorkynna
mér og mínum líkum, tröllpíndum manneskjum, þó vær mættum þungt blása og sárlega
andvarpa, ekki síður yfir þeim yfirvöldum sem oss eru til verndar sett í Guðs
stað í þessu landi og svo af stað fara heldur en yfir sjálfum galdrakroppunum
sem blindir eru og þjóna Djöfulsins og sinni vanart og illskufullri náttúru og
eru aldeilis ómáttugir frá sinni vonsku aftur að snúa. En ég má eigi hindra
fyrir frásögninni. Eftir það ég var kominn frá Arnardals- og Kirkjubólsferðinni,
sem nú var getið, lagðist ég fyrir, örmæddur og slitinn, að öllu svo búnu ofan í
stólparúmkornið sem ég plagaði stundum að hvíla mig í. Gagnaðist mér það þá
ekki. Var þá rúmið og ég flutt ofan á gólfið en fólkið sat og lá út af á gólfinu
í kringum mig. Þá mér var enn samt í rúminu þá lagðist ég niður á sjálft gólfið
því ég vissi ekki neinnar vægðar að leita. En á þessum sama degi, á meðan ég var
ekki heima, var mín fátæk kvinna, Þorkatla Bjarnadóttir, svo slegin af þeim
djöflagangi að henni var hvergi vært í neinu húsi svo hún varð að fara út í fjós
að leita sér hægðar, því önnur voru ekki fólksins úrræði sem slegið varð en að
vera á flakki úr einum stað í annan á meðan hver gat hrært sig. En fyrir þennan
tíma hafði ég freistað að fara með mig um rúmin og húsin. Á búrgólfinu reyndum
við til líka að leita svefns og náða. En þegar allar þær færslur um húsin og
rúmin voru fullreyndar þá varð ég undir öllu að liggja sem Guð vildi láta
tilfalla, þangað til að megn og máttur varð aldeilis burt úr beinum
uppþurrkaður, því framan af tímanum þeirra árásanna, eftir hvert slag og árás,
veittist mér aftur nokkurt megn og máttur, þegar Drottinn lét slaginu hverju
fyrir sig linna, svo ég gat líka dregið mig og hvíldum saman á ferli verið. En
ákafinn og ólmleikinn þeirra djöfullegra písla sem mig kvöldu fór svo í vöxt
meir og meir að eftir það þingið sem fyrst var haldið, sem ég hefi um skrifað,
gat ég ekki úr rúminu dregið mig, utan mest tvisvar fyrir jólin en um þau og
eftir aldrei, því ég lá þá heilum dögum og nóttum samfleytt undir djöflanna
fargi, klesstur og kraminn, svo sem undir óbærilegum þunga, svo ég vissi ekki á
hverjum tíma ég mundi við lífið skiljast. En þegar jólahátíðin var liðin virtust
mér andartök nokkra daga á milli árásanna, stundum einn dag, stundum minna og
meira, þangað til að leið að þorramánuði. Og svo sem fyrr var sagt að lítilli
dvöl entri héldum vér burt frá Grafsund og í haf að Jótlandsskaga. Þar hljóp á
megnveðri mikið af austri, utan vér fyrir Guðs náð gátum náð þar Noregi er
Flekkefjörður heitir með því skipi ég á var, en hitt skipið, sem eðalmaðurinn á
var og Jónas nefndist, náði höfnum sunnar í Noregi og komst hálfum mánuði fyrri
heim til Danmerkur en vér. Adam Billau reisti strax á kóngs fund, er í þann tíma
var vestur á Jótlandi með sinni hirð allt til vors. Ei sá ég þennan Adam Billau
í þrjú ár en Magnús, er ég fyrr um gat, tók mig að sér og vildi að ég þjónaði í
kóngsins stalli og yrði hans beriðeri og stallknekt, hvar til ég mig
beviljuglega gaf. Kóngsins stallur stóð í þann tíma við Hábrú í Kaupinhafn,
slotsmegin við portið. Þar í því húsi er við portið stendur bjó einn frómur
maður aldraður, Kristján að nafni. Hans kvinna hét Elín. Hún var yngri en maður
hennar. Þar í því húsi hjá þessum guðhræddu hjónum hafði Magnús sitt herbergi,
og af meðgæddri manndyggð tók mig þangað til herbergis og lagði mig í sæng hjá
sér, veitandi mér ærlega tæring við þeirra borð, samjafnt sjálfum sér. Þjónustu
hafði ég enga aðra en þá, að ég gekk með honum tvisvar hvern dag í stallinum
hestunum að kemba og þá vandlega að vakta og verka og tvisvar daglega að útleiða
til vatns og hressingar og upp á trumbu að slá fyrir þeim. Tvo þénara hafði hann
aðra sem fægðu stallinn daglega. Þessi mín stallþjónusta varaði ekki lengi, sem
var nærri sex vikna tími, því svo bar við að kónglegrar Majestets sendiboði kom
til Magnúsar og bar fyrir honum þá fregn að hann skyldi snarast koma á fund
kóngs. En fyrir það Magnús dró til ferða bað hann um mig í herberginu hjónin
bæði að þau léti mér í té allt það mig um nauðsynjaði. Síðan afreisti Magnús frá
Kaupinhafn og vestur til Jótlands. Kóngur í þann tíma hélt sitt hof í Jótland
með áttatíu hoffólks. Svo bar við á einu kvöldi, sem Magnús gekk af slotinu heim
til síns lossamentis og svefnstaðar, að hann, því ókenndur var í borginni, gekk
til óréttra dyra, hvar einn kóngsins dravant var fyrir í herbergi, og eftir því
hann á dyrnar þráklappaði gramdist sá dravant honum og hljóp til dyra með sinn
atgeir og veitti honum bana, hvar fyrir hann hlaut hálsinn að missa. Nær sem,
þetta spurðist til Kaupinhafnar og til míns herbergis fylltist ég harmi og
trega, og margir hörmuðu Magnús því hann kom sér vel. Var ég þá í neyð staddur
og munaðarlaus. Þá talaði Elín við mig einn dag og spyr mig að, hvort ég hafi
nokkuð gjald til betalings fyrir kost og herbergi, en ei var gjald þá meir til.
Kvinnan af dyggð sinni gekk út einn dag að leita við að koma mér til einhvers
handverks. En með því að komið var fram að jólum svo nær hver hafði fullráðið
fékk hún ei því orkað. Einn dag gekk ég ofan á bryggjur mér til skemmtunar. Þar
stóð einn ungur maður á meðal annars fólks, sá eð Ambrósíus var að nafni. Hann
spurði mig að ætt og nafni og hvers lands maður ég væri, hvað ég honum allt hið
glöggvasta téði. Þessi maður þekkti mig og minn bróður Halldór og tók mig heim í
sitt herbergi með sér. Þar réð fyrir mágur hans og systir, mætir menn og frægir
í borginni. Hann hét Hans Jakobsson, hann var kjallaramaður hinn ypparsti á
Bremerhólmi. Hann bauð mér þangað og láta mig þar innskrifa fyrir viss verðlaun,
en ég hafnaði því með öllu því ég hugði mig sneiða hjá kóngsins þénustu, þó ei
svo yrði. Síðan gekk hann upp á slotið og fann þar kóngsins silfurpopp, sem
vaktan hefur daglega á kóngsins öllu borðsilfri, og vildi hafa komið mér í
sveinsstétt hjá honum. Þessi lofaði að morgni komandi þar upp á honum andsvar að
gefa. En á meðan hann var uppá slotinu varð ég áeggjaður af þeim manni, er
Rasmus hét og var einn könnusteypari, að gefa mig undir kóngsins regimente fyrir
einn byssuskytter, og hrósaði því mjög og Týhússins yfirvöldum, einkum meistara
Hannesi, sá eð var í þann tíma týmeistari og kóngsins byssuskyttur yfir settur
ásamt týjunkurnum, sem Adolph Fridericus Grabov hét og þá var nýlega kominn frá
landi Holsten og stóð þar nálægt, er við Rasmus vorum um greint efni að samræða.
Varð það svo fyrir hans stóra eftirleitni að ég lofaði mig þar til að gefa undir
heyrn og handsöl junkursins Grabov. Befalaði hann greindum Rasmus, sem var einn
kóngsins byssuskytter, að fylgja mér heim í borgina til eins manns, er Jón
Halldórsson var að nafni og var íslenskur og ættaður úr Eyjafirði, líka ogsvo
einn byssuskytter, og lofaði honum borgun fyrir þann kost er hann mér veitti til
þess ég yrði undir regimenti kónglegrar Majestets innskrifaður, hjá hverjum ég
aldist upp frá því í þrjú ár til herbergis, og átti ég hann fyrir einn góðan og
trúfastan vin og stallbróður bæði leynt og ljóst allt til hans æviloka, hvað
reiknast mátti ein góð vingjöf af Drottins hendi, einkum í framandi stöðum. Þrem
vikum síðar en fyrr var um getið varð ég innskrifaður með öðrum 25 undir
regimentið, og í regimentis manntalið brustu, sem iðulega skyldu vera eftir
réttum passa og tilskikkun kónglegrar tignar hálft fjórða hundrað, og þá í
fyrsta sinni sór ég kónglegri Majestet hollustu og trúnaðareið ásamt öllum þeim
regimentislýð þar saman komnum. Ei var kóngur þar í þann tíma. En svo var til
háttað að eitt borð var sett innan vébanda í Týhúsinu. Á það er látið salt og
brauð, þegar eiðar eru unnir, en þess þýðing er Kristur og hans orð, og kallast
að sverja upp á salt og brauð. Sex vikum síðar var ég tekinn og tilsettur við
Týhúsið vakt að halda. En til þess tíma hafði ég frípass, spilrúm og liðugan
gang í borginni, framar öðrum er komu samtíðis mér undir regimentið, því sá
frómi gamli mann, meistari Hannes týmeistari, var mér svo frábærlega góður og
eftirlátur sem ég hefði verið hans eiginlegur sonur, og af því vóx elska og
ástsemd fólksins til mín og varð ég því ei sístur haldinn af öllum mínum
jafnöldrum og samnótum, hvar út í Guðs náð og ósegjanleg þolinmæði sig bevísaði,
mér aumum og framandi til eflingar og hjartans hugsvölunar. Mínir landsmenn
reyndust mér flestallir góðir og gagnlegir, tryggvir og tállausir, hverjir héðan
af landi voru þangað komnir. Fyrst í þann tíma ég þangað kom var norðan af Hólum
kominn Þorlákur Þorkelsson, sem prestur varð síðar og ordíneraður til þeirrar
sóknar þrjár mílur frá Kaupinhafn er Orupp hét, þó honum það ei auðnaðist, því
hann andaðist í Kaupinhafn og var minn elskulegur og góður vinur. Item og þaðan
var kominn Jón Gissurarson frómur maður þangað, sem síðar varð skólameistari í
Skálholti og á Hólum og síðan prestur og staðarhaldari fyrir norðan á Múlastað.
Item Finnur Böðvarsson úr Borgarfirði úr Sunnlendingafjórðungi, minn frómur og
elskulegur vinur, hver eð í Kaupinhafn héðan í burtu sofnaði til Drottins náða.
Item Guðmundur Jónsson frá Hítardal, einn góður og frómur maður, hver eð ásamt
hinum áðurnefndum auðsýndi mér stóra æru, elsku og velgjörðir. Þessi andaðist og
í Kaupinhafn og fengu þessir allir þrír stúdentar heiðarlega greftran. Item Pál
Sveinsson fann ég þar, þessum samtíða, sá eð var einn bartskeri og góður
medicus, einn frómur mann og minn jafnan góður vin, ættaður og kominn frá Holti
í Önundarfirði og andaðist einnin í Kaupinhafn og varð ærlega greftraður í
Hellige-Geistis jurtagarði, er svo kallast, hvern ég með öðrum sex vænum ungum
mönnum, þar til keyptum, jós moldu. VI. kap. Innihaldandi um hið sérlegasta hvað
við bar fyrst ég kom í Kaupinhafn og það fleira sem áminnst verður. Skömmu síðar
þar eftir er ég var innskrifaður í kóngsins bók og að unnum eiði, bar svo við
einn snemma morgun að ég gekk yfir þá járnrist, sem gengin er inn á
kirkjugarðinn dómkirkjunnar, sem kallast Vor Frue kirkja, það er Maríukirkja, að
leita eftir Þorláki Þorkelssyni studioso, þá gekk karlmaður og kvensvift undan
mér að þeim brunni er þar stóð, vatn að sækja. Og er þau litu í brunninn gáfu
þau mikið hljóð af sér, og sögðu þar flyti eitt dautt meybarn í brunninum.
Þangað gekk ég skyndilega og leit hvað skeð var. Slíkt frábært tilfelli barst
skyndilega um borgina og rannsökun gjörð með ýmsum hætti og úr þeirri sókn strax
að morgni fimm hundruð þjónustumeyjar upp á ráðhúsið hafðar, og þar til reynt
hvort mjólk væri í þeirra brjóstum, hvað ei fannst vera hjá nokkurri þeirra. Og
af slíku tilfelli gekk kveinan og grátur í borginni, og í kirkjunni bæn gjörð
til Guðs, að auglýsast mætti, hvað þó ei skeði augljóslega, utan hvað tilgátur
voru, að komið væri af húsi einnar hálærðrar persónu M. Hr. m.. Var þá við lokið
skömmum tíma þar eftir þar meir um að tala, til þess að þrjú ár voru liðin, bar
svo við að tvö börn vansköpuð fæddust í borginni í því stræti sem kallast
Vagnmannsstræti, en í þeirra líkpredikun var af prestinum herra Menelao áminnst
um margs konar ósiði sem honum virtist tíðkast og í vöxt fara í borginni, og á
meðal annars varð honum áminnst um þetta barn, og talaði harðlega til þeim
andlega selskap um vandlætingarleysi, bæði um fyrirboðna hoffrakt og
yngismeyjanna ljótlega klæðadrakt, því þessi áðurnefndu meybörn báru þvílíka
vansköpun, eftir meyjanna hárfléttum, topphúfum, axlasaumshæðum,
pilsrykkingapípum og afsettum skóm með öðru þvílíku dreisslegu teikni, hverjar
afskaplegar fæðingar að tíðar skeðu bæði þar og víðar annars staðar, hvar til
Guð verður þrátt neyddur með ýmislegri óhófs athöfn og Guðs gáfna vanbrúkun. En
með því herra Menelaus, sem var kapellán til Sankti Nikuláskirkju, var næsta
harðmæltur til prestanna um þeirra alvöruleysi að aftaka fyrst af sér og í sínu
húsi alla vansemd, og fyrirboðið klæðasnið sinna þjónustukvenna létu viðgangast,
og þessa íbland minntist þessa áðurnefnda dauða barns, sem í brunninum fannst
með kvennabandi um hálsinn, segjandi ei skyldi það komið af húsi þeirra hálærðu
og etc. Sóknarherrann meistari Andrés bar það helst úr hans predikun fyrir
erkibiskupinn Hans Resen, hvar fyrir hann komst í hans og allra hálærðra reiði
og ógunst, afsögðu hann frá embætti og þeirri kirkju. Einatt gekk hann einmana
um Nikulásarkirkjugarð. Síðan gjörði hann þar sína síðustu predikun, undir
hverri ég óverðugur var ásamt öðru frómu fólki, hvert hann með miklum gráti
kvaddi og yfir því auðmjúka blessan gjörði, söfnuðurinn honum það aftur
auðsýnandi, því allir unntu honum hugástum. Síðan gekk erkibiskupinn ásamt þeim
hálærðu fyrir kóng, framtöldu hans sakir er þeir gáfu honum og óskuðu kóngs
úrskurðar, að hann annaðhvort útrækist eða aftækist. En með því að þeir fyrir
fáum árum höfðu einn merkilegan mann útrekið, að nafni meistara Ólaf Kock, hvað
kónginn stórum angraði, fengu þeir því ekki meira aðgjört né ráðið. Lét kóngur
strax senda eftir honum, og befalaði predikun fyrir sér strax á slotinu ásamt
þeim hálærðu að gjöra, hvað og skeði. Geðjaðist kónginum vel hans ræða, og sagði
hann velkominn upp á slotið og varð þar svo slotsprestur síðan. Eitt mannsmorð
skeði að skömmum tíma þar eftir er ég kom í Kaupinhafn, um nótt í því stræti er
Leirstræti kallast. Vegandinn flúði og höndlaðist ekki. Margir misgjörðarmenn
urðu þar með ýmsum hætti refstir og réttaðir í gálga og steglum og vippu þar til
að kóngur sá að ei að heldur vildu misgjörðir í minnkun fara. Gjörðist sú
samþykkt á herradegi, að enginn í tólf ár skyldi réttast, hverskyns glæpamaður
sem væri, utan eitthvert frábært illvirki aðhafst eða gjört hefði. Þar fyrir var
stiftað eitt fangelsi á Bremerhólmi, Trunken, þar inn voru settir þeir menn sem
stærst og smæst ávirðing hafði tilfallið. Þeirra fangelsi var á þann veg, að
þeir um lífið höfðu eina járngjörð svo rúma, að klæðaskipti gjört fengu, og
fyrir neðan hægra hnéð aðra, og lágu digrir hlekkir utanlærs þeirra á milli.
Fjórir menn voru settir yfir þá, sem til daglegs erfiðis og þrælkunar skyldu
fram drífa með kaðalsvipum og bera mat fyrir þá, og þeirra nauðsynjar að athuga,
fangelsishúsinu að læsa og aftur upp að ljúka, eftir venju og tilsettum tíma
kvölds og morguns. Allra handa embættisfólk, sem brotlegir urðu í hvern máta sem
vera kunni voru þar inn látnir og með dómi tími skammtaður þar að vera, eftir
málavexti sérhverrar persónu. Sumir skyldu þar vera einn mánuð, tvo, þrjá,
fjóra, ár heilt, tvö, tíu, tuttugu. Item stórglæpamenn alla sína ævi.
Vaktmeistarinn, Sören Trafn, var þar innsettur fyrir það misferli, að hann með
sinni skarvakt um nóttina hafði yfirfallið einn herramann á Kaupinhafnar
strætum, barið og sýnt stórt ofríki. Item tveir aldraðir menn og fógetar, sem
hér kallast sýslumenn, komu þangað úr Lálandi, af drottningunni Soffíu til sama
fangelsis sendir, og skikkaðir þar að ganga í nokkur ár fyrir ranga dóma og
misjafna lögsögn. Item einn stúdent, Pétur að nafni, ættaður úr Kárseyri, var
þar innsettur og eftir dómi átján ára tími tilsettur, sá eð knífsting lítinn með
pennaknífi hafði veitt sínum stjúpföður. Við höfðum báðir einn heilan vetur
saman haft sæng og herbergi og var kominn fram undir vígslu. Þessi Pétur með
öðrum sjö af nefndum föngurum komst út úr fangelsishúsinu, þeir eð skriðu aftur
á bak gegnum saurindarennuna allt út í sjóinn og vörpuðu sér ofan fyrir múrinn,
nærri tvo faðma á hæð, en djúp vatnsins var þrír eða fjórir faðmar, og svömluðu
svo úti með múrnum á leirana, brutu af sér járnin og rýmdu síðan upp til
Svíaríkis. Einn af þeim náðist og varð upphengdur. Þessi Pétur, studiosus, varð
til Svíaríkis herramannabarna skólameistari eitt ár. Síðan fór hann að finna
stjúpföður sinn að krefja síns föðurarfs. Hinn krafðist hans vitnisburðar, að
hann væri ærlega kominn frá sínu fangelsi, og að honum auglýstum hét honum sinni
erfð, hvar við Pétur reiddist og gjörði stórt upphlaup og vildi enn að nýju slá
sinn stjúpföður. Var svo tekinn af yfirvöldum borgarinnar og færður til
Kaupinhafnar og á slotsplássinu réttaður, að endaðri þeirri óratíu eður sermón
sem gjörst hafði af innihaldi og texta þess fjórða Guðs boðorðs. Á árinu áður en
ég kom til Kaupinhafnar voru þrjár galdrakonur brenndar á Sælandi. Ein þeirra,
sú hin helsta, hét María Kringsteds, ein ríkiskona, Ei minnist ég þeirra
tiltæki. Einn tíma bar svo við 1617 um sumarið, á einum torgdegi sem var
laugardag, að einn maður, Jens að nafni, sá eð var nýgiftur einnri frómri
dándiskvinnu og bjó í Litla Ferjustræti í Kaupinhafn, var út genginn fyrir
borgina um Vesturport með einum frómum borgara og voru að spássera þar um
grundirnar, sem bændurnir skyldu fram um fara, þeir eð áttu heima uppá
landsbyggðinni og tvisvar í hverri viku komu í borgina upp á torgið, með allra
handa sem af bóndabyggðinni plagast að flytja í kaupstaðina, sem er rúg,
maltrúg, bygg, þríslags grjón, hveiti, humal, hunang, smjör, ost, svín, gæsir,
andir og margslags fisk úr ferskum vötnum. Á meðal annarra bænda, sem úr
borginni óku á vögnum, var einn bóndi sem nokkuð var drukkinn. Þessi ungi
borgari, Jens að nafni, upphóf eftir gamalli venju að grýta bændurna með
hestaperum, þar til þessi drukkni bóndi varð fyrir hans kasti, hrópi og
spottyrðum. En með því að hann mjög svo kenndi undan hans áköstum og þar með
illa sveið hans hæðni, og var í þessu óaflátsamur og með engu móti hirti um hins
annars borgarans umtölur né afletjan, hljóp úr vagninum með ryðugan korða, sem
bændur plaga þar án bals liggja láta, og strax hann með honum í gegn nísti.
Hljóp svo á sinn vagn og burt keyrði. Hinn féll þar strax dauður niður til
jarðar. Borgarinn hinn annar bar þessi tíðindi í borgina. Var hann svo sóttur og
inn fluttur og að morgni greftraður uppá Sankti Nikulás kirkjugarði. Hann fékk
eftir sig vont rykti af prestinum í predikunarstólnum, hvernin hann í ungdómi
hefði sínum foreldrum óhlýðugur verið. Lýst var vegandanum með bréflegri lýsingu
en ei eftir runnið af hans frændum og ei syrgður af hans kvinnu, við hverja hann
hafði haturlega breytt, og ekki af nokkrum manni. Síðan aflagðist lengi spott og
háðyrði við bændurnar af borgarlýðnum. Item bar svo við einn tíma að smápiltar,
þeir eð gengu í þann danska skóla, voru að leika sér við ráðhúsmúrinn með sínum
pungum, um það bil að klukkan var fjögur, það er stund af nóni, og voru nýkomnir
út af skólaherberginum að tveimur af þessum unglingum bar til þrætu. Var einn
sjö ára en annar níu. Sá yngri þeirra greip sinn pennakníf og stakk þann eldri
til dauða, og strax rann á flótta. En strax er þessi atburður skeði og pilturinn
var burt flúinn, barst þvílíkt með skyndi um borgina, svo þys og ys varð mikið,
og það varð sagt býfógetanum, það er staðarins sýslumanni. útsendi hann sína
þénara, sem kallast býsveinar og jafnan eru þar komnir sem nokkuð illt við ber,
að höndla þennan pilt sem vígið hafði framið. Og sem þeir voru á leið þangað sem
þessi atburður skeð hafði, þá mætir þessi ungi sveinn þeim á því stræti er lá
upp að Vesturporti borgarinnar og spyr þá að segjandi: " Eftir hverju hlaupið
þér?" Þeir sögðu: Að þeim pilti þann annan deytt hefur. Pilturinn sagði: " Þar
hljóp einn piltur lítill skömmu fyrri en þið mættuð mér og var á mjög hörðu
striki" og benti þeim þangað af vegi. Senn runnu þeir þá leið er hann þeim
tilvísaði, en hann með hægð komst í flóði annarra í gegnum borgarhliðið og svo
út og upp á landsbyggðina til eins bónda, tjáandi honum tilviljan. Skömmu eftir,
sem hann var út genginn, kom boð til allra borgarhliða að enginn piltur innan
tíu ára skyldi útgang fá. En með því hann hafði svo hyggilega undan komist varð
engin eftirför honum veitt, heldur skikkað að hjálpa sér ærlega hvar og hvernin
hann kynni, utanlands eða innan, að hann kæmi ekki í Kaupinhafn, og lyktar hér
frá honum að segja. Á mínu sjötta þjónustuári undir kónglegu regimenti skeði
eitt hryggilegt morð skammt frá Kaupinhafn á einum prestgarði. Presturinn hét
herra Sören. Svo bar við að presturinn hélt á einn húsþénara. Ei minnist ég
glöggt hans nafn. Hann skipaði honum eitt laugardagskvöld að kljúfa við til
tveggja sunnudagsmáltíða, svo með því erfiði sunnudagurinn ei vanhelgaðist.
Presturinn eftir máltíð haldna ásamt sinni ektakvinnu og fimm eður sex ára
gamallri dóttur og gjörðri bæn gekk til sængur, en tvær þjónustumeyjar, er
þessum frómu elskuhjónum þjónandi voru, staðnæmdust við á meðan þessi maður
hafði ei við lokið sitt tilskikkað erfiði. Presturinn af meðaumkan og manngæsku
skikkaði annarri sinna þjónustumeyja að færa honum út könnu fulla af sínu eigin
öli, til hugkvæmdar, því hann vissi vel að þetta kvöldverk mundi honum illa
geðjast. Stúlkan gjörði sem henni var befalað, en strax er hún kom til hans með
ölið út í garðinn heilahjó hann hana í einu til dauða, og sagði hún prestsins
gjalda skyldi. Og nær prestinum þótti hennar dvöl yfirmáta langgæð verða, sendi
hann hina aðra stúlkuna að vita hvað hennar dvöl valda mundi, og gekk það til
fyrir henni á sömu leið sem fyrr það hina skeði. Síðan gekk þessi morðingi inn í
stofuna að hvílu hjónanna. Presturinn spurði hvað stúlkurnar dveldi. Hann kvað
þær liggja dauðar út í garðinum og hét honum sömu kjörum og hans kvinnu, svo
hann skyldi ekki annað laugardagskvöld fá sér við að kljúfa. Presturinn með
miklum ótta og hræðslu bað um grið og líf og hét honum aldrei við skyldi fá
framar það kvöld að kljúfa. En þar hjálpaði engar fortölur. Presturinn bað hann
um svo langan frest að hann læsi faðirvor, hvað honum og veittist. Bar hann svo
sína öxi blóðuga á loft og hjó þau í sænginni til dauða. En af því að mjög var
dimmt í herberginu og áhöld höfðu orðið með þeim í fyrstu, þá skreið þeirra
litla dóttir aftur af sænginni og komst út í burt til manna er þar í þorpinu
ekki sérdeilis langt frá bjuggu. Morðinginn, eftir þetta fordæðuverk framið,
gekk í skyndi í prestsins hirslur upp að brjóta, og af því dýrasta hans góssi
svo ræntu bjó hann sér bagga svo stóran sem hann naumast gat borið og með farið.
Liðu þrjú ár fyrr en þessi morðingi höndlaðist í landi Holsten, er skeði með
þvílíkum atburði sem nú eftir fylgir. Þessi sálugi prestur átti bróðurson og var
kominn í landið Holsten í eitt gestaherbergi. Á meðal annarra frómra manna sér
þessi hinn ungi maður að einn situr með hatt síns föðurbróður. Prestins frænda
bregður svo við að hann felldi matarnautn og þykir nú vant efni sér að höndum
komið, og er nú í umbyltingu sinna þanka, hvað hann helst skuli til bragðs taka.
Húsvörðurinn spyr hann að hvort honum að nokkru óglatt væri. Hinn kvað lítið um
það vera. Þessi hinn ungi mann spyr að þennan, hvar hann hafi fengið þann hatt
er hann bæri og sagði það vera hatt síns föðurbróður, herra Sörens, er myrtur
hefði verið í Sælandi af sínum eigin þénara. Honum brá þar lítt við, en kvaðst
þó hattinn með fullu verði keypt hafa. Þessi ungi maður efast með sér hvort hann
skuli á hann hendur leggja. En með því skrif var útgengið um allt ríkið að hann
skyldi höndlast hvar sem hann þekkjast kynni, þar fyrir í Guðs trausti, þó hann
þekkti hann ei, lagði hann hendur á hann að tilbeiddum styrk þeirra er við
borðið sátu og lýsti hann kóngsins fangara, inn til þess hann glögglega bevísing
til leiddi, hvar eða af hverjum hann hefði þennan prestsins hatt fengið. En
strax sem hann greip hann höndum varð hann með öllu megnlaus og játaði sig sekan
í fyrirnefndum glæp og fordæðuverki. Síðan fékk hann sín forþént laun og einn
herfilegan dauða. VII. kap. Um þann skóflikkara eður skóbætara sem stal fátækra
fé úr dómkirkjunni á nótt. Í borginni Kaupinhafn var einn skóflikkari, Jens að
nafni, sá eð hafði búðarkorn í Sankti Nikulás kirkjustræti, hvar inni hann
daglega sína handverksiðju framdi. Svo bar til að hann dreymdi eina nótt í sínum
fyrsta svefni, að sem maður nokkur kæmi til hans og spurði sig að hverju hann
vildi launa sér ef hann vísaði honum þann stað hvar hann peninga öðlast kynni,
því að þessi maður hafði um kvöldið með þunglegum geðsmunum sig til hvíldar lagt
vegna sinnar fátæktar og naumra búskapsefna. Maðurinn þóttist telja vanmátt sinn
þau laun út að greiða. Hinn kvað að forlíkun mundi verða þeirra á milli. Þóttist
hann klæða sig og fylgja honum eftir, inn til þess þeir komu að dómkirkjunni, þá
vissi hann sig vera vakandi. Hann segir að þar sé gjald inni nægilegt. Hann
segir að ei kunni hann því að ná, svo ei verði við vart. Hinn segir að hann með
bakhluta síns líkama skuli á hurðina þrýsta, og að því gjörðu hafi hurðin
opnast, og eftir hans áeggjan einn ölmusustokkinn út borið fyrir kirkjudyrnar og
upplokið án harks eða háreystis. Ég minnist ógjörla summuna að dýrleika, þess
smágjalds, hvað allt var í seslingum, sem er fjórði partur úr fiskgildi, hver
ein sú smámynt, en 300 dalir minnir mig að summan reiknaðist að vísu. Svo
sagðist hann kirkju aftur læst hafa, án harks eða hljóðs. Síðan að þessu svo
skeðu, kvað hann hinn horfið hefði. Nú á meðan þetta ránsfé var ekki öldungis
eytt og uppsóað, sem hann með allra handa óhófi útsvallaði, yfirgaf hann á meðan
sitt náttúrulegt handverk. Á þeim næsta sunnudegi eftir sem þetta fordæðuverk
skeð hafði, og kirkjuverjararnir skyldu sinn umgang í kirkjunni hafa eftir
venjunni að bera þær töflur fram fyrir fólkið sem á stólunum situr, hvar inn
sérhver leggur sem hver vill sjálfur, og þá þeir ölmusuféð skyldu innleggja
fundu þeir eina örkina tæmda öllu gjaldinu. Síðan kunngjörðu þeir það prestinum,
hverju hann að endaðri predikun yfirlýsti af predikunarstólnum og þar eftir á
ráðhúsinu tilskikkað, að hver sá maður sem seldi eður betalaði í seslingum til
hálfs dals gildis skyldi rétttækur til járna undir próf og rannsak. Svo bar til
nær sem þessi fyrrnefndi glæpamann hafði að mestu því rænta fé útsvallað, þá
féll honum til geðs að tíðka sitt gamla handverk aftur að nýju. Gekk til eins
skómakara, að nafni Jakob, skósólaleður að honum að kaupa, en í verðið býtti
hann hálfu öðru dals gildi í seslingum. Hann lét inntappa honum eina könnu öls,
en á laun sendi til býfógetans, Lauritz Magnússonar, hver strax útsendi tvo
býsveina að grípa hann. Og nær þeir koma í stofuna heilsa þeir blíðlega og um
könnu öls biðja, hvað þeim og veittist. Þeir spyrja hver þessi maður sé, og
bjóða honum samlag á ölinu, en hann kvaðst ei tefja mega. Húsbóndinn segir að
hann hafi af sér keypt leður til hálfs annars dals og í seslingum allt borgað.
Þá segja býsveinarnir þann mann vera kirkjuþjófinn, sem stolið hefur því helga
fé og volaðra uppihaldi. Senn lögðu þeir hendur á hann og hann meðkenndist strax
fyrir þeim þetta ódæðuverk. Síðan leiddu þeir hann fyrir býfógetann og þaðan í
fangelsið, og skömmu þar eftir útleiddur og stegldur fyrir utan Vesturport. Nú
eftir fylgir um þann þjóf sem lét gjöra lykil að krambúðunum Þar bjó í
Kaupinhafn einn slátrari sá er Kristján hét, einn velríkur maður. Hann tók sér
það fyrir af djöfulsins innblæstri að komast í sem flestar krambúðir borgarinnar
og keypti að einum smið, þeim Diðrik hét, að gjöra sem þar til hlýddi. Þegar
kramsveinar söknuðu margs konar vöru úr sínum krambúðum, þá bar upp þetta hver
fyrir öðrum og kunngjörðu sínum herrum með lempe. Þeir taka það til bragðs að
þeir láta tvo menn liggja upp á njósn í hverri krambúð um næturtíma, og með þeim
hætti varð það augljóst hver þessu valda mundi. Hann varð svo uppvístur, gripinn
og í fangelsi settur með níu þeim persónum er honum þéntu og í bland þeirra var
hans kvinna, tvær dætur og einn sonur. Bróður einn átti hann sér í borginni þann
er Jens ferjumaður nefndist. Hann bjó í Víngarðsstræti, þar næstu dyr sem ég lá
til herbergis. Það var haldið að þessi maður mundi vera varúlfur, hverjir menn
þess háttar stundum í úlfslíking bregðast, þó án eigin vilja, og hefur ættum
fylgt frameftir sem sagt er að skeð hafi fyrir óhæfilegt meðal. Þessi ferjumaður
Jens, bróðir hins áðurnefnda, gekk á þann veg sem von var til að kóngur mundi um
reisa til Friðriksborgar, hvar ég með mörgu fólki var viðstaddur, sem var við
Ströndina hjá Hábrú. Þegar kóngurinn kom af slotinu féll þessi Jens á sín kné.
Kóngur spurði hver hans vild væri. Hann segir og kvaðst biðja hann um að sinn
bróðir mætti undir sverð frá hengingu náðast. Kóngur kvað honum annað
nauðsynlegra vera en um það að biðja, sem væri að biðja Guð um það, að henti
aldrei slík ólukka sem hans bróðir. Samt væri hann það, sem hann væri orðinn,
hvern dauðdaga sem hann fengi. Kóngur snerist við og spurði hvað mikinn hann
vildi til þess gefa. Hinn bauð 300 dali. Kóngur kvað svo vera skyldi og skyldi
til kirkna leggjast, hvað og skeði, að hann með öllu sínu hyski, sjálfur hinn
tíundi, var hálshöggvinn Einn skraddari Hannes að nafni, sá eð bjó upp í
Klæðabúðunum, er svo kallast, átti sér unga og dægilega kvinnu, sú er Anna hét.
Einn af soldátum hafði hana litið með girndaraugum og um sat með sínum kompánum
að ná henni frá sínum ektamanni, og þess vegna skeði mikið upphlaup í borginni á
einum laugardegi, með soldátum og erfiðisfólki borgaranna. Maðurinn varð það svo
búið að hafa, með því hún sjálf þar til styrkti, og missti hennar svo aldeilis.
Með sama móti bar til það sama haust að einn að nafni Márus knífsmiður hlaut að
missa sína ektavinnu Bersabe, sú eð gaf og færi á sér og fór burt með einum
soldát í Þýskaland. Item einn eðalborinn mann, Jörgen Dá að nafni, sá eð var
aðmíráll í Vestursjónum og kaptugann Mandaus hertók undir Rússía, með hverjum ég
fyrst á herskipum sigldi anno 1616, missti með sama hætti sína eðalborna frú af
einum soldát og rýmdi með hana upp í Þýskaland. En þó skrifað sé fyrir slíka
gildir eigi, því einn soldát kroppar sjaldan auga út þess annars síns kompáns og
stallbróðurs. VIII. kap. Innihaldandi um mínar siglingar á herskipum um
Norðvestursjóinn og fleira hvað við bar við Týhúsið. Á því fyrsta ári er ég kom
undir kónglegt regimenti, anno 1616, var kóngsins lífskip í smíði á Bremerhólmi,
sem í fyrstu kallaðist Caritas en síðar fyrir nokkurt tilefni Patientia. Á því
ári 1616 var haldinn herradagur til Osló í Noregi, með kónginum ásamt öðrum af
ráðinu. Var kanselerinn Kristján Fris, hver eð í þann tíma var mjög á aldur
kominn, undir eða yfir áttrætt. Og um kvöldið til Osló, nær hann með kónginum og
öðrum herrum var til borða uppsitjandi, kenndi hann sig veikan orðinn og bað
kónginn innilega um að hann mætti útflytjast strax til skips þess er hann kom
með frá Kaupinhafn þangað, sem var Fides, og að morgni komast á heimleið, hvað
kóngurinn góðmannlega samþykkti. En um nóttina nærri miðnætti andaðist hann, og
strax að morgni heimleiðis fluttur. Nú sem hans frú, Mette eður Matthildur, það
spurði, brá henni undarlega við og var sagt að hefði rangan grun, að öðruvísi
mundi skeð hafa um hans dauða. Nefnt var að hún mundi ósæta samvisku hafa til
kóngsins, og varð kóngur af trúum vinum þar um viðvaraður að hann til sjós og
lands sem best sig athugaði. Á því ári 1617 um vorið ásetti kóngur sér enn þá
sem fyrri að útsigla sjálfur með sínu lífskipi Patientia. Um kvöldið var við
lokið að flytja til skips hvað við þurfti, en um morguninn eftir vildi kóngur
afreisa. Um nóttina kom svo mikil ógn af austri að undrast mátti, og menn hugðu
hús og turnar niður hrapa mundu. Það varði nærri hálfa eykt. En í þeim sama byl
hrakti kóngsins lífskip upp á sandrif nokkur, er lágu fyrir utan Bremerhólm, úr
flotanum 100 skipa er þar lágu og um koll á stjórnborðssíðuna og rann sjór inn
af hverju porti, því stykkin lágu öll úti. Svo skemmdist allur farkostur
fólksins með kóngsins öllu meðfylgjandi. Hann sjálfur, kóngurinn, ásamt öllum
honum þénandi, sem var kapteinar, skipherrar, byssuskyttur, bátsmenn, timburmenn
og hofþénarar, sem þar daglega við voru í hálfan mánað skipið aftur að viðrétta,
hvað og skeði með stórum erfiðismunum. Þá umbreyttist skipsins nafn, sem fyrr
hét Caritas, en með því að slík raun og reynsla það yfirféll lét kóngurinn nefna
það Patientia. Skömmu síðar en þetta skeði lét kóngurinn tilbúa upp á nýtt þetta
sitt skip til siglingar, að reyna þess gang, stöðugleik og ferð undir seglum,
með öðru velsiglandi skipi, Spes að nafni. Nokkrum dögum fyrr lét kóngurinn það
spyrjast út um landið í nálægð að hann með þessu skipi vildi afreisa. En sem
skipin skyldu frá höfnum halda lét kóngurinn setja sig með bát til hins
skipsins. Á þessum degi var gott veður með sólskini. Í þann tíma lá ég sjúkur í
köldu og varaði átján vikur sá sjúkdómur. Og nær sem skipin undir þeirra seglum
voru komin út fyrir Drageyri í hægri kylju kom einn andgarður svo geysilega
hart, að stórmastrið, sem var samansett af níu trjám og var tveggja og þriggja
feðminga að þykkt, hrökk í sundur og í einu út í sjó með tólf mönnum, er í
merskörfunni sátu, af hverjum einn þeirra andaðist og kóngur mjög syrgði með
tárum, og kvað hann fyrir sig sitt líf misst hafa. Hans börn lét hann taka, þau
sem vaxin voru, en þeirra móður síðan einum bátsmanni gifta. Í þriðja sinni var
ég með þá kóngurinn sigldi þessu skipi ofan í Eyrarsund, og tókst þá allt vel.
Páskadaginn sjálfan, þegar öll kóngsins skip lágu á straumunum fyrir utan
Bremerhólm, undir sínu skarti, sem er skansklæðum umkring alla borðstokka og
allar merskörfur, með sín flögg á toppum og bolsaner frá rámúlum, undir predikun
rak eina tunnu tvíbotnaða að skipinu Patientia, en sá maður er bar dagvakt brá
karnatskrókum á þessa tunnu og innbyrti hana, því hann hugði þar gagnlegt nokkuð
inni vera mundi. En nær hann tunnuna opnaði var það höfuðlaus dauður maður
liggjandi Maðurinn var felmsfullur og úthæfði tunnuna aftur í sjó. Síðan
gjörðist stór reimleiki lengi í skipinu, hvers níu menn urðu við varir, á meðal
hverra ég var einn, hvern vér fengum yfir höfuðið, hvar yfir kóngur sig mjög
aumkaði og daglega vitjaði vor sjálfur og tilskikkaði sínum matgjörðamanni oss
þá heilnæmustu fæðu að bera. Þetta var öðru sinni er ég sigldi innanborða á
þessu skipi með kónginum ofan í Eyrarsund. Guð veitti oss aftur vora heilbrigði.
Þriðja sinn lét kóngur útbúa tvö önnur skip, Fides og Spes, til Noregs þar sem
þeir kalla Flekkerey, til að umskoðast þar fyrir umtölur nokkurra manna, hvort
þar mætti ekki blokkhús byggjast, svo þau skip sem í stormi þar inn hleypti gæfi
ríkinu toll. Því þar hleypa inn mörg skip þegar svo við liggur og liggja þar af
sér storminn. En kóngi leist ei það ráðlegt vera né þeim herrum sem voru af
ráðinu og kónginum meðfylgdu, sem var: Albert Skiel ríkisins aðmíráll, sá norski
kanceler, sá norski statholder. Vér fengum þangað góða byri Þessi ríkisins
aðmíráll var einatt á ræðu við kóng um ríkisins nauðsynjar og jafnan lagði til
hið besta, eftir því sem hverju viðveik og hann sá að með þurfti. Einn morgun
bar svo við, nær menn tóku sinn morgunverð, að einn af kóngsins hofjunkurum var
sendur til að spyrjast fyrir um í skipinu hvort engir íslenskir væru innan
skipsborða, hverjir, ef þar væri, skyldu án viðtafar með sér ganga fyrir kóng,
því hann svo befalaði. Honum var andsvarað að tveir af byssuskyttunum væri
íslenskir, sem var Jón Halldórsson, ættaður úr Eyjafirði, og Jón Ólafsson, sem
var ég. Við gengum svo með honum upp á þiljur fyrir kóng og ríkisins aðmírál
Albert Skiel. Kóngur bað mig bíða svo lengi sem hann við hinn eldri og stærri
mann talað hefði. Hann spyr hann að ætt og nafni og með hverjum hann hefði út af
landinu siglt, og fyrir hverja orsök. Jón kvað enga vera utan alleina sína
girnd, sem þar til hafi stórum langað. Kóngur kvað það ei vera mundi, heldur
kvaðst hyggja að hans frek elska til kvenna því valdið hafa. Síðan kallar kóngur
á mig og með sama hætti aðspyr mig að ætt og nafni og hvort ég hafi í skóla
gengið, því ég sjái út til þess að hafa lærðra manna yfirliti, og enn spyr hann
mig að með hverjum ég héðan siglt hefði. Ég segi með engelskum, því ég vogaði
eigi þar um að missegja. Kóngur spyr mig hver nauðsyn mig hafi þar til dregið
heldur en með dönskum. Ég kvað ei aðra en sjálfs mín vild þar til komið hafa.
Hann spyr að minni reisu til Englands, þarveru og þaðanför, og hvernin mér þar
fallið hefði og margs fleira þar innanlands, um byggingar og vegarlengdir þar í
milli borga, trúbrögð, og margs annars, og upp á flest gaf ég kóngi svar og
meðkenndi mig það allt satt segja og hafði gaman af þessu okkar samtali. Síðan
minntist kóngur á engelskra kaupskap hér við land, og varð mér það til svara að
hér kæmi oftlega á vor rekaís frá Grænlandi og burt tæki veiðarfæri manna og
stæðu menn þá eftir hjálparlausir. Kóngur kvaðst þetta fyrri heyrt hafa. Albert
Skiel ansaði jafnan góðu til vegna þessa lands innbyggjara og kvaðst svo breyta
mundi, og því enn framar ef hér byggi, að kaupa sérhvað um nauðsynjaði, reiðurum
Danmerkurríkis að þakkarlausu. En þó þeir keyptu sér veiðarfæri aftur, þá hefðu
reiðararnir þar ei síður gagn af, því sagt væri að íslenskir fengi dönskum
matinn en héldi eftir beinunum. Hann spyr mig hvort ei svo væri. En ég kvað það
satt vera að danskir hefðu bolina en íslenskir höfðunum eftir héldu. Margt
fleira varð um þessa lands höndlan og háttalag ríkra og fátækra talað en ég
ansaði fáu til. En svo var að merkja að kóngur væri margs vís orðinn, hvernin
hér til gengi og spurðist fyrir um falsaða vöru danskra, hvort satt væri sem
þeir jafnan um knurruðu þeir eð hér byggi, en þó kæmi enginn héðan með skjallega
klögun þar yfir, hvað honum mjög þótti óskandi að Ísland væri sér svo nálægt sem
þá var Noregi. Ég segi kóngi að einn íslenskur stúdent væri þann tíma í
Kaupinhafn, Þorlákur Þorkelsson að nafni, frá Hólum, sem þríslags próf hefði til
sýnis. Kóngur gladdist við og bað mig að áfýsa að hann þau fyrir sér til sýnis
léti, svo hann þar um eitthvað glögglegt fregna fengi. Og svo að þessu samtali í
það sinn öllu enduðu, lét kóngur kalla á sinn eigin víntapparameistara Kristján
Skammelsson og bífalaði honum eitt tólf marka vínstaup okkur að afhenda, og að
því meðteknu gafst okkur burtfararleyfi aftur þaðan. Albert Skiel áfýsti kóng
héðan fólk að útskrifa. Kóngur kvað land þetta ei fólkríkt vera og bændur ei
missa mega. Upp frá þessu ávarpaði kóngur mig þrávallt með ljúflegu ávarpi, hvar
hann sá mig. Síðan fengum vér suðaustanvind norður með Noregi allt til þess að
vér komum í Flekkerey. Þar kom kóngur á land að umskoða hvað honum virtist og
hinir aðrir herrar með honum, svo ferðaðist hann með þeim á þann næsta
prestagarð, er þar lá við höfnina og svo út til skipanna um kvöldið, og svo
aftur að morgni til heimferðar. Ei leist kóngi þar hentugt blokkhús að byggja
láta. Sá viðburður skeði á heimreisunni að nær kóngur vildi kvöldmáltíð halda,
þá vantaði allt borðsilfrið, en kóngsins vaktari hafði gleymt silfrið að heimta
eftir miðdagsmáltíðina. Þá gjörðist mikill ókyrrleiki í skipinu af þvílíku
tilferli, og voru þá allir upp á þilfar kallaðir og lykill sérhvers manns
heimtur að öllum hirslum, og var ég þá sem fleiri stórlega uggandi að hefði svo
mátt ske, að nokkur óráðvandur hefði mátt koma því á veitur frómra manna. Þessi
rannsökun var gjörð af prófoss og hans fjórum sveinum. Einn bátsmaður, Rasmus að
nafni, gekk til skipherrans og gaf honum heimulega að skilja að á sama degi,
stund eftir máltíð, hefði úr fötu gegnum vatnsportið einhverju hringlandi hellt
verið. Það kom fyrir kóng. En sá sem gjört hafði hét Jón og var nýlega kominn í
kóngsins þjónustu og var ættaður norðarlega úr Noregi, og eru í fyrstu kallaðir
Grábeinar. Þessi maður var léður kóngsins matgjörðamanni meistara Kristjáni, sá
eð hafði undir sér ellefu sveina. Senn var hann fyrir kóng kallaður og með
stórri hræðslu varpaði hann sér flötum fyrir kóng og meðkenndist sér það með
óvilja orðið hafa og hann hefði þess ei gáð, því vatnið hefði gruggótt verið.
Kóngur brosti við og vorkynnti manninum og kvað hann fávísan og fátækan vera, og
sagði hann skyldi þjóna eitt ár þar fyrir upp á Hólminum. Var þar svo ei meir um
talað. Einn sunnudag á heimleiðinni var byrleysi, og eftir predikun og máltíð
lét kóngur fólkið allt uppkalla á þiljur og bað það eitthvað til gamans upp að
finna. Kóngur bað helst að einhverir tveir drægi kattastrjúpa, er svo kallast.
En þeim leik er svo varið, að þeir bregða snæri aftur fyrir hvors hnakka og
dragast svo hart á hnjám og höndum sem megna, og er með krít merki skrifað yfir
um þvert þilfar, yfir hvert hvor keppist öðrum að kippa. Þessi Jón, sem silfrinu
hafði úthellt, var upphvattur þenna leik að hefja. Hann var stór maður og
geysilega sterkur. Honum var valinn einn af fólkinu, fyrst af bátsmönnum, til
leikbróðurs sá sterkasti, og síðan fjórir aðrir, hverja alla hann kasklega
yfirvann. En kóngur miðlaði honum við hvern mann hálfri mörk, sem er fjögra
fiska gildi. Síðan var leitað meðal byssuskyttanna. Fyrst gekk af þeim í leik
við hann Jón sálugi Halldórsson, sem ég fyrr nefndi, minn trúfasti stallbróðir.
Ei vildi það duga. Síðan kom einn af byssuskyttunum, Mikael að nafni, mikill
maður að stærð og krafti. Þessir áttu langt þjark sín í milli, þar til Mikael
vann, og gaf kóngur honum tvöfalt. Mikill var þeirra aðgangur, svo mönnum fannst
skipið skjálfa í þeirra viðureign. Síðan urðu margir aðrir leikar framdir kóngi
til skemmtunar. Nokkrir léku það, að sækja einn smápening með munninum ofan í
einn vatnsstamp og halda sínum höndum aftur á bak. Sumir hlupu í reiða og af
toppi fóru á hnakka toppstaginn ofan eftir, og margt fleira annað. Síðan nær
meir leið á daginn sáum vér eitt skip á vorri framleið. Það skip var hollenskt,
ei stríðsskip. Ég hafði tvö stykki fram á skipinu, ekki mjög stór, sem kallast
hálfgóss; lóðið upp á níu marka þyngd. Kóngur bífalaði þeim, er þau vakta ætti,
að gjöra þau ferðug, hvað og gjörðist. Þá mælti kóngur: " Nú skaltu, Jón, ramma
oss það skip þar siglir." Nær ég stykkin með fengpúðri og slíku sem til heyrði
undir sigti tilbúið hafði, þá afrétti kóngur stykkin sjálfur, eftir sinni vild,
en ég gaf fýr upp á þau. Ei vildi hann þeim mein gjöra, utan skelk. Svo voru
skotin ellefu skot eftir þeim fyrr en þeir strika vildu. Síðan kom skipherrann
með fimmta mann á borð til vor, skjálfandi og mjög hræddur, varpandi sér fram
fyrir kóng með gráti, afsakandi sig mjög, einkum það hann ei vitað hefði að
kóngur sjálfur innanborðs verið hefði. Kóngur uppsló til gamans og reynslu að
hann öll skotin borga skyldi, sem var hvert skot með rósenóbel. Ei vildi kóngur
þau þiggja í það sinn, utan ef í öðru sinni þvílíkt tráss sýndi, skyldi hann
útlátum mæta. Kóngur lét færa honum og hans mönnum tólf marka staup með
Rostockaröl og mat. Ei gat hann fyrir hræðslu matar né öls neytt. Síðan fór hann
í friði aftur til síns skips. Og nær vér komum fyrir Varbergsslot lét kóngur
setja sig með bát til lands með nokkrum fleirum af hofjunkum og herrum. Þar sté
kóngur til vagns og hans herraleg meðfylgd og reisti svo í gegnum Halland inn í
Skáney og yfir um Eyrarsund frá Helsingborg til Helsingeyrar, og að lítillri
dvöl þar entri kom kóngur til skips aftur, og seint um kvöldið komum vér upp
fyrir Kaupinhafn, þar eð Sankti Önnu brú kallast. Kóngsins hofprestur, að nafni
meistari Davíð, gjörði langa óratíu og þakkargjörð með innilegu málfæri. Síðan
dró kóngur til lands í sinn aldingarð, sem stóð utan borgar í þann tíma í norður
frá borginni. Þar í voru allra handa jurtir og grös. Markús hét
jurtagarðsmeistarinn. Slot stendur í miðjum garðinum með háum turni, veglega
gjörður, og ypparleg hús með gylltum og máluðum bílætum og ilmandi lykt þar
inni. Í garðinum miðjum stóð kóngsins mynd úthöggvin í alebasturssteini. Að
morgni komum vér heim í borgina og var sérhverjum af oss vel fagnað af vorum
kunningjum og Guði þakkir gjörðar fyrir lukkusamlega reisu fram og heim aftur.
Um frú Matthildi sem fyrr var nefnd var sagt, nær hún spurði kóngs ásetning, að
hún hafi inngengið í sitt svefnherbergi einsömul og bannað sinni þjónustumey þar
inn að ganga með sér, og hafi skömmu seinna þar inni dauð fundist. IX. kap.
Fyrst nær ég kom til Kaupinhafnar 1615 var eitt opið sund á milli borgarinnar og
Amakarlands, og þar yfir um var fólk ferjað á smábátum. En þar sem fólkið út í
bátana sté nefndist Kífunes, af því snakki fólks, mælgi og kífan sem þar daglega
heyrast mátti. Því hver þrengdi sér sem mest mátti út í bátana að komast, svo
margt handar og hnífslag varð þar tíðum útgefið, þegar harðfengnir þar hittust
tíðum. Fyrst í stað fór ég yfir um það sund og upp á Amakarland, því þar bjó
einn maður sem ég hafði erindi við, Níels Ákason að nafni, sá eð var kaupmaður
við Skutulsfjarðar pollhús við Ísafjarðardjúp. Var ég jafnan þar vel meðtekinn í
hans húsi og af honum og hans kvinnu mjög elskaður. Hvern laugardag fann ég hann
í Kaupinhafn nær ég var heima, því þá var torgdagur. Magnús Arason og Magnús
Sæmundsson, mínir elskulegir landsmenn, nú í Guði burtsofnaðir, voru nokkrum
sinnum til samans í hans húsi með góðu yndi og eftirlæti, og einn tíma með honum
í kostulegri brúðkaupsveislu. Hann lánaði mér oftlega peninga, hverjir honum
aftur rúntlega borguðust af minni sálugu móður og bróður, af mínum peningum,
þeim er ég hér eftirlét. Fimmtán vætta gildi varð eftir í hans garð af því góssi
er mér héðan útsendist þangað. Einn ungur maður, Jaspar að nafni, þjónaði þeim
æruverðuga manni í Kaupinhafn Ívar Pálssyni, sá eð var borgmeistari, fyrir
kaupsvein. Hann sigldi tvö ár upp á Skutulsfjörð og átti fyrir mína móður og
bróður að færa mér til átján vætta. En pest greip hann á öðrum degi eftir það
hann heim kom frá Hamborg, því skipin í þann tíma aflossuðu þar. En með því hans
handskrift var ei til sýnis eftir hann fékk ég þar enga leiðrétting á, þó ég
þess oftlega krefðist bæði af borgmeistaranum og mannsins erfingjum. Þeir áttu
heima í landi Holsten. Þessir voru borgmeistarar í Kaupinhafn í þann tíma er ég
þar fyrst kom og dvaldist. Fyrst þeirra hinn elsti var Knútur Markússon, annar
Ívar Pálsson, þriðji Mikkel Vibe, fjórði Pétur Andrésson. Þessir allir höfðu
verið fátækra manna synir og um brauð biðjandi þegar þeir fyrst komu í
Kaupinhafn, en fyrir Guðs náð og vilja urðu voldugir menn, sem raun gaf vitni.
Pétur Andrésson hafði ferðast til Jerúsalem og var hálft ár í burtu. En
tilrekstur til þeirrar ferðar var þess háttar, eftir því sem hann mér frá sagði,
að hann einn tíma um kvöldið sat í samdrykkju með þremur herramönnum og kom í
með þeim þung kappmælgi um reisu til Jerúsalem. Þeir sögðu að sú reisa
fullendaðist ekki á skemmri tíma en á tveggja ára fresti, en hann því sterklega
mótmælti og kvaðst forfallalaust á einu ári skyldi fullgjöra og sagðist vilja
játa allt fé sitt upp á trú sína og æru kóngi til eignar, ef ei svo
fullgjörðist. Hér um slógu þeir veð sín á milli, að þeir skyldu hver þeirra
honum skyldugir um eitt þúsund dali, ef þeim brygðist. Þetta fullgjörðu þeir með
handsölum sín á milli. Um morguninn næstan eftir báru þeir þetta fyrir kóng.
Strax var hann þangað kallaður og áminntur um inntak sinna orða, hvað hann hlaut
að meðkenna, og varð svo prófors allt að standa á báðar síður. Svo varð hans
kvinna með sínum þremur dætrum hús að rýma og ekki eitt skildings virði þaðan
úttaka, og varð að fá henni hús og viðværi hjá sínum góðum vinum á meðan hans
frávera yfirstóð. Svo skildist hann með miklum harmi við sína kvinnu og börn, og
fór svo með greiðasta hætti, sem honum af Guði lukka til gafst, eftir því sem
leið lá, fyrst suður í Róm og fékk páfans aflátsbréf, síðan suður til Jerúsalem,
hver vegarlengd er 600 mílur frá Kaupinhafn og til Jerúsalem. Svo enti hann sína
ferð lukkusamlega á hálfu ári og fékk aftur sitt hús, hvert á meðan var aftur
lukt og með þremur fjölum fyrir utan enn kröftugra tilslegið, og á hverri fjöl
kóngsins innsigli sett. Þrjá hátíðaklæðnaði skenkti kóngur honum og skikkaði
honum borgmeistaraembætti. Svo hlutu þessir herramenn þrír að útpunga honum sitt
unnið veðfé, sem var þrjú þúsund dalir. Svo hjálpaði Guð honum vel og farsællega
úr þeim raunum til langgæðlegs heiðurs og sæmdar, og var alla tíma í virðingum
hjá kóngi og í allra manna góðu yfirlæti. Og nú að þessari frásögu endaðri skal
nú víkja til annars þess við bar. Skömmum tíma eftir það ég var innskrifaður
undir kónglegt regimenti, var mér vakt við Týhúsið tilsögð hverja níundu nótt,
og svo linkindarsamlega að ég skyldi í vakt tveggja minna stallbræðra vera, sem
var Jón Halldórsson og Rasmus Hansson, og var þeim tilsagt mér að undirvísa í
einu og öðru sem stykkjunum og Týhússins höndlan við kæmi. Vaktmeistarinn hét
Hans Mikkelsson, einn frómur maður. Við það port hjá Hábrú, þar eð ég var fyrst
til herbergis hjá kóngsins stalli, var vaktin fyrst hvert kvöld uppþrekkt að
fullri tölu saman safnaðri, sem voru 24 menn, að auk vaktmeistarinn, píparinn og
trumbuslagarinn, þeir eð gengu heim aftur með þeim sem vakað höfðu í sín tvö
dægur. Fólkið gengur í pörum og liðum sem í fylkingu, fyrst vaktmeistarinn undan
með sinn mikla atgeir, síðan trumbuslagarinn á hægri en píparinn honum til
vinstri síðu, þar næst hinir elstu og svo hver með öðrum í liðum, hafandi hver
verju við sína síðu og spjót á öxlum, sem sintreyr kallast, sem er að þvílíkri
myndan sem hér sýnist. Þegar að kom austur fyrir slotið, á þann veg er til
Týhússins liggur, þar stillir hann sína fylking, og skipast allt fólkið í einn
kringlóttan hring. Síðan lýtur hann í þess manns eyra er honum stendur til
vinstri handar, og segir það lausnarorð sem hann af slotsherranum hvern dag
meðtekur í hljóði og vaktinni í hljóði svo sagt verður, að enginn maður má það
orð vita utan alleinasta vaktin. Og hver sem því orði týnir og ekki kann því að
svara á miðnættinu þegar vaktmeistarinn uppkemur með píparann og trumbuslagarann
til porta Týhússins vaktina að reyna, sá hefir lífinu týnt, er þá skildvakt
stendur í þann tíma. Áðurnefnd orð segir hver öðrum í eyra, þar til það verður í
hans hægra eyra talað. En sé svo að þetta hljóðmæli hafi einhverjum misheyrst og
komi því rangt orð að vaktmeistarans hægra eyra, þá verður að segja aftur upp á
nýtt þar til það verður létt skilið. Síðan ganga sex ársknektar upp á slotið að
vaka á slotsplássinu en átján upp til Týhússins. Síðan ganga þeir heim sem einn
dag og nótt vakað hafa, þangað sem vaktmeistarinn bíður eftir þeim, og síðan
fylgir hann þeim með sömu aðferð í fylkingu að portinu þar sem öll vaktin saman
safnast og fyrr var um getið, og þá gengur hver án orðu heim til sín. Stundum
ganga menn nær þyrstir eru í þá kjallara sem eru við Ströndina að svala sér. Svo
bar til einn tíma er ég var nýlega skrifaður við Týhúsið vakt að halda og ég var
genginn vestur yfir brúna frá portinu af minni vakt, að einn maður og einn
byssuskytter, að nafni Pétur Drageyri, bauð mér í þann kjallara sem var gagnvart
brúnni og kallaðist Kristínar Doktors kjallari, að drekka eitt glas öls. Ég var
lengi tregur fyrir og sagðist ég enga peninga með mér hafa. Hann kvaðst peninga
sjálfur hafa fyrir sig og mig, og bað mig sér ekki mistreysta. Ég gekk með
honum, þó nokkuð deiglega. Kjallarasveinninn hét Níels. Pétur heimtir öl, inn
til þess hálfs dals gildi var inntappað, og var þá liðið mjög á nótt. Pétur
sagðist ætla að ganga fyrir dyr. Ég bið hann fyrir öl og vín að borga. Hann lést
vera mikill dánumaður og spurði mig hvort ég sig efaði sem einn æruleysing.
Síðan gekk Pétur og kom aldrei inn aftur í það sinn. Þá mælti kjallarasveinninn
þegar hinum dvaldist yfir mátann: " Nú er þinn stallbróðir burtvikinn. Þar fyrir
tel mér gjald út fyrir öl og vín." Ég kvaðst ekkert gjald hjá mér hafa þar með
og líka hefði ég einskis öls af honum óskað. Hann kvað mig samt með honum
drukkið hafa og sagði mig fyrr ei burtganga mega en bítalað hefði og tók í laf
míns kyrtils og bað mig með honum afklæðast, en þó með hóglyndi. En svo hafði
tilborið fyrir þremur dögum liðnum að Þorlákur Þorkelsson, minn góður vinur,
hafði skenkt mér einu kostlegu refskinni íslensku, því ég hafði varið hans
íslenskri vöru fyrir gjald, er honum frá Hólum hafði send verið, og fékk ég
fyrir það tvo slétta dali, og af þeim voru fimm mörk eftir í mínum leynipoka, er
ég bar næst mér, og þar af taldi ég honum tvö slétt mörk, það er sextán fiska
gildi. Hann tók mig í faðm og þakkaði mér innilega fyrir, og lofaði ég skyldi
þess gjalds fullvirði öðlast með Guðs hjálp, að sér og mér heilbrigðum, og þaðan
af kunningjar vera, hvað og skeði, að ég var honum jafnan síðan meðan hann þar
þénti kær og velkominn, en lofaði hinn skyldi þar aldrei meir staðar nema, og
ráðlagði mér að ég forsjálega með honum og slíkum umgangast skyldi. Síðan
tappaði hann pott af frönsku víni, og hann útdrukkum. Gekk ég svo burt í friði
heim til míns heimilis, sem að var í Víngarðsstræti hjá Jóni Halldórssyni. Hans
kvinna var ættuð úr landi Holsten og ein fróm dándiskvinna. Nú bar svo við að um
morguninn snemma næstan eftir var umsleginn öll stræti með bumbunni af Marteini
vorum trumbuslagara, sem oftlega við bar nær kóngur vildi oss nokkuð. Píparinn
og prófoss, sem hét Jörgen Kiempa, fylgdist með, og í hvert sinn sem
trumbuslagarinn aflét upp á bumbuna að slá, var hrópað af prófoss, hvað sem þá
var að erinda í hvert sinn. En nú hagaðist svo til að stykki 52 er nýlega voru
steypt og úthöfð af rauðgotans húsi, sem svo kallast, er stykkin steypir og
tilbýr, skyldu þar nálægt á einu plássi próberast og reynd verða í kóngsins
glöggri nálægð og alvarlegri aðgætni, og í metum vegið til sérhvers stykkis. Á
þessum sama morgni, er nú var sagt, var oss öllum kónglegrar Majestet
byssuskyttum með prófossins hrópi strengilega tilsagt að vér skyldum upp á þá
Gömlu Myntu, er svo nefnist, koma, einn og hver undir hæsta lífsstraff, þar
klukkan var sex um morguninn, sem er miður morgunn, er vér hér svo köllum, hvað
og skeði, að vér þar komum í nefndan tíma. Kóngur var þar fyrir og strax vorum
vér munstraðir, og með nafni sérhver upplesinn af Jörgen Hanssyni Týhússins
munsturskrifara. Kóngur stóð sjálfur hjá skrifaranum, að hugleiða ef nokkurn
brysti. Rodgyderen, það er stykkjasteyparinn, hét Hartvig og var þýskur. Þessi,
nær eð kóngur upphóf að vega sjálfur í metum púðrið í einni skálinni en lóðið í
annarri, bað kónginn að vægja sér fátækum svaramanni með voginni, að ætla ei svo
mikið púður til hvers stykkis sem til jafns væri við sérhvert lóð, er þeir kalla
kugel, því hann meinti að stykkin mundu það ei þola. En hvert það stykki sem
springur, nær það í fyrstu verður próberað, það hlýtur meistarinn aftur að nýju
steypa upp á sinn eigin kostnað, og til þess verks heldur hann fimm sveina,
hverjum hann stórum launar. Kóngur gaf sér fátt að hans umræðu, en kvað meir
gilda líf manna en litlir fémunir og honum óhægra að borga en stykkið aftur
ferðugt að gjöra. Hartvig bað oss alla með gráti með sér bæn að gjöra, svo vel
lukkaðist, hvað Guð veitti, svo ekki eitt stykki brast af 52, utan lítill moli
hjá eins munning, og kvað kóngur jafngott vera fyrir þess sakir, og gaf
meistarinn oss drykkjupeninga og varð fullur fagnaðar. Að morgni skikkaði kóngur
honum upp á renteríið, að taka sín laun þar fyrir, en ég minnist ei hve mikið
fyrir hvert skippund af kóngi goldið verður. Þau koparstykki kosta mikið gjald,
sum 400, sum 800, sum 1200, 1600 dali. Einn maður, Jens Korsör að nafni, bar eld
að þeim stykkjum öllum, og var svo um búið að hvort lá við annars síðu á trjám.
Undir aftur- og framparti hvers stykkis voru sívöl tré, en á milli stykkjanna
voru beinir tunnustafir við fenggötin, og á þær smáfjalir var niðurdreift
stikpúðri. Og sá sem eld bar að stykkjunum bar ekki eld nema að því fyrsta
stykkis stikpúðri, og rann sá eldur að einu af öðru og svo til lykta. Kóngur
gladdist mjög hér við að svo vel lukkaðist, að stykkin héldu heilu og engum
heldur slysaðist. Kóngur hét oss lest af því öli sem kóngsöl nefnist og oss hér
í landi er vel kunnugt. Nú er að víkja aftur til Péturs Drageyrar, er mér á
deginum fyrir bauð í kjallarann til veislu og fyrr var nefnt, að um kvöldið sem
ég kom úr veislunni sagði ég mínum húsvert Jóni Halldórssyni allt hið sanna frá
Péturs pússeríi og plögun. Þessi hans gabban og glettni barst út á meðal vorra
lagsbræðra, hvar yfir þeir sig stórum grömdu og uppertu mig með miklu æði þar
strax með einu steinshöggi honum að endurgjalda, hvað og skeði. Þeir skyggðu á
svo kóngur skyldi ei sjá. Hann greip hníf og með miklu orgi vildi til mín. Þeir
gripu hann og héldu honum. Svo vildi hann ganga fyrir kóng og klaga mig. Þeir
sögðu honum skyldi það til ólukku snúast, þar hann hefði gjört slíkt
skemmdarstykki, og urðum við svo öldungis forlíktir. Hann lofaði mér aldrei
slíkt né annað pússerí að gjöra, hvað hann jafnan vel enti, þó frábær maður væri
til klífs og klamaríis. Allir menn undir regimentinu unntu mér hugástum. Einn
maður að nafni Marteinn, og var kallaður hinn munnsterki, hann veitti mér einn
tíma einn sting mér óvitanlega í vinstri öxlina. En efni til þess er sem eftir
fylgir, að einn maður norskur að ætt bjó í borginni, Jón að nafni. Hann plagaði
jafnan á sumrum í kaupferðum vera til ýmsra landa. Konu átti hann sér er
Bóthildur hét. Þessi Marteinn og hún höfðu fyrir þrem árum missátt orðið, þá hún
var stúlka og hjá frómum þjónandi. Með því að þessi maður var stundum glettinn
hafði hann einn tíma með kerskni gripið sinni hendi upp undir hennar klæði
ofarlega, þar hún var að sauma, en hún greip skæri og stakk hann í handlegginn
með. Þessu hafði Marteinn ekki gleymt né viljað gleyma fyrir nokkrar umtölur og
hennar góðmótlega viðleitni og æruboð það útlátum viðveik. Nú bar svo við sem
oftar að Jón var ekki heima en þessi maður var í land kominn af einu
stríðsskipinu, án leyfis með hverjum hann átti út að sigla, og inngenginn í hús
Jóns og hans kvinnu klamarí þar að gjöra, og bauðst hennar auðæfi öll innanhúss
að fordjarfa. Konan bauð honum fjögra dala gildi til friðarstillingar. Ei vildi
hann nokkurt boð hennar þýðast, og hræddi hana til öl að sækja. Nú á meðan svo
við bar sat ég heima í mínu herbergi að sundurspretta mínum gömlum kyrtli til
fóðurs. Þar kom einn maður, Andrés Sandvík að nafni, til mín, sá eð hafði
kónglegri Majestet í átta ár þjónað fyrir soldát, en var nýlega orðinn
byssuskytter. Þessi bað mig að vísa sér leið til eins af vorum selskap, sá eð
var Bernet Berntsson að nafni, hvað ég gjörði, og gekk ég út af húsinu án hnífs
eða verju, því ég hugði strax inn aftur að ganga, því hjónin voru bæði út gengin
en húsið eftir mannlaust. Nær við gengum fyrir þær húsdyr er Marteinn sat inni
og sýndi konunni stórt ofbeldi með stórum heitingarorðum og kúgan til ölpeninga,
og nær konan sér mig kallar hún ákaflega og biður mig í Guðs nafni að koma og
gjöra hjálp, því einn af vorum selskap væri þar inni og gjörði sér stórt
ofbeldi. En með því Jón og ég vorum kunningjar en hann nú í fjarska, hrærðist ég
aumkunar yfir henni, og líka svo fyrir umtölur Andrésar. Gekk ég svo inn í
þeirri meiningu að afstýra og til friðar að stilla þeirra á milli, ef ske mætti.
Marteinn heilsar mér sæmilega og býður mér með sér til gildis, en ég kvaðst ei
þiggja vilja, utan hann við konuna áður forlíktist og friðsamlega höndlaði. Hann
strax með miklu forsi og bræði spurði hvort ég vildi hennar mál að mér taka og
forsvar gjöra. Ég svaraði ei framar en sem forlíkun tilhlýddi. Hann greip könnu
fulla af borðinu og með henni hugði mig ramma í höfuðið, og hljóp eftir kastinu.
Ég veik mér undan og hljóp honum í mót, og í einu vatt honum upp á bekkinn því
hann var drukkinn, annars hefði ég ekki kannski haft orku honum í gegn, því hann
var efldur maður. Hann bað mig friðar og lofaði öllu góðu. Ég lofaði honum aftur
vild og vináttu, og áminnti hann til vareigðar, svo hann ólukku og skaða forðast
mætti. Hann tók því vel í orði og lofaði mín heilræði sem best að nýta. En nær
hann liðugur gjörðist greip hann sinn hníf og sýndi sig í mig með honum að
skaða, hverju honum varð hamlað. Síðan bauð hann mér fyrir dyr til útafgöngu og
mína æru við lagði, um hvað ég honum ei synjast mátti. Konan býður mér strax
verju manns síns, sem var hálfkorði, og gengum svo fyrir dyr, og deildum við ei
mörgum höggum okkar í milli fyrr en hann fékk í höfuðið skrámu, framanvert yfir
enninu, og kvað sér að fullu nægja, gekk strax í burt þaðan, upp á þann skans er
í kringum borgina liggur, úr vorri augsýn. En skömmu seinna kom hann mér
óvitanlega, er ég var að uppljúka dyrum þar nálægt, og stakk mig í vinstri
axlarliðinn með sínum stóra hníf upp undir skaft, og hljóp svo sem harðast
mátti. Einn maður af voru fólki, Jóhann Kristjánsson að nafni, kallaði og hljóp
eftir honum, bað hann bíða og kvað hann sem einn skelmir slíkt gjört hafa. Hinn
rann sem kunni og nær hann kom til skips aftur hlaut níu sinnum frá skipsins
rámúla í sjó að dansa, með sínu sári. Síðan gekk ég til meistara Jakobs
bartskera sem bjó í Austurstræti. Hann leit þennan áverka mjög hættan vera,
sakir liðamótsins, af hverju bartskerinn hélt þrjár merkur runnið hefði af
liðavatni. Margir ráðlögðu mér að láta hans mál fyrir dóm og álit koma á
Týhússins réttargangi, og að gjöra hann að óærilegum manni, hvað ég girntist
ekki. Þeir kváðu mig sérlegan vera. Hann gekk og til sama bartskera sitt sár að
umbinda láta. Síðan sendir hann tvo arkelímeistara, sem að eru konstabel uppá
Týhúsinu þeir menn eru æðri sléttum byssuskyttum og hver einn þeirra er yfir
sérhvers skips arkelí settur, það er yfir allan þann stríðsbúning, og hafa lóð
og púður með öðru þess háttar í sínum reikningsskap til mín að útvega sátt og
forlíkun, og bauðst til það allt að halda er ég tilskildi, en ég girntist ei
meira af honum en hann bartskerans laun hvorutveggju ríflega borgaði, hvað og
skeði. En með því hann hafði þént í sömu vist með bartskerans kvinnu fyrrmeir og
margt erfiðissamt af henni tekið, naut hann þess að, og þurfti ei meir en tólf
dali að gefa, átta fyrir mig og fjóra fyrir sig, og bartskerasveinunum hálfan
þriðja sléttadal. Frá þeim tíma kynntist ég enn meir við meistara Jakob, og var
ég af honum vel látinn og hans kvinnu. Sex vikna tíma þar eftir um haustið bar
svo við eitt kvöld, þá klukkan var fjögur slegin, sem var vor máti heim frá
Týhúsinu að ganga hvert kvöld, að vér hlupum yfir slotsplássið kapphlaup, og
mikill kuldi var, því vindur blés af landnorðri hart með frosti. Og á miðju
hlaupi á sléttu plássi hrökk Marteins fótur í sundur hinn hægri og var borinn
heim af sex mönnum til síns heimilis. Hann var fyrir hálfu ári giftur, þegar svo
bar við. Þennan vetur var oss fenginn kostur heim í vort herbergi. Fékk ég
Marteini allan helming míns kosts, hvað hann stórum þakkaði og margir vel virtu
og prísuðu. Oft vitjaði ég hans um veturinn í þær þrettán vikur er hann lá undir
bartskerahendi, og margfaldlega bað hann mig um fyrirgefningu, hvers ég honum
vel af hjarta unnti, sem sjálfum mér. Þessum manni féll svo lítt um síðir, að
hann á reisu til Spanía varð einum ungum manni dægilegum að skaða um morguninn
um frúkost, sá eð Jakob hét og hafði 22 ár. Eftir stríðsréttinum og skipslögmáli
varð hann bundinn lifandi og útvarpaður síðan. Á sömu reisu, en öðru skipi, varð
annar maður, Ólafur að nafni, norskur að ætt, með rappír stunginn í hel af einum
í Spanía þar innlendum. Þessi hafði um veturinn fyrr slegið mig í höfuðið með
krús án allra orða og kallaði mig sinn elskulegan bróður, slökkti ljósið, greip
krús og sló í myrkrinu rétt ofan í hvirfilinn. Mér vildi það til lukku að ég
náði undirkefli kvenna, og í myrkrinu varði mig með því fyrir þeim tveimur,
mínum húsbónda og þessum Ólafi, hverjir höfðu gjört samtök sín í milli að lúskra
mér alvarlega fyrir engar sakir, utan húsbóndans óréttferðuga illþyngni.
Barnfóstran með barnsvöggu á gólfinu hugði mig dauðan vera, en Guð gaf mér þá
lukku að ég fékk ekkert annað skaðræði en sem ég fékk í öndverðu af þeim arga
skálk Ólafi, hver mér saklausum launaði gott með illu. Af þessum tveimur mönnum
fékk ég áverka, en ekki fleirum, utan litla skinnsprettu hjá hægra auga af
soldátaverju, hverri ég náði í myrkri. Item einn tíma eitt kvöld, er ég sat í
húsi þess manns er Sveinn hét, og þrír menn aðrir og vorum að spila, varð slegið
með steini á þann fjalarhlemm er um nætur til hlífðar við glergluggana verður
uppdreginn, svo glerið fauk um vor andlit þar vér sátum við borðið. Vér strax í
mesta skunda gripum vor vopn og æddum eftir þeim skara er fyrir dyrnar gekk, sem
voru herramannasveinar. Þeir hlupu undan sem mest máttu, því þeir vissu sig
líflaust verk gjört hafa, og í þeim gangi sem liggur í gegn undir þeim hvelfingi
við þá þýsku kirkju, náðum vér í eins þeirra kápu, svo hún hlaut með oss að
fara, því hann hafði sín skikkjubönd uppleyst, svo sem plagast, svo þeir grípist
ei né höndlist. Þessa kápu seldum vér fyrir tólf slétta dali. Eigi vogaði neinn
eftir að klaga. X. kap. Í þann tíma er sá frómi dándissveinn Finnur Böðvarsson
var enn á lífi í Kaupinhafn, vorum við einn tíma til gesta boðnir af einum
málara að nafni Martínus. Hans kvinna hét Elína. Það var Marteinsaftan, sem var
kvöldið fyrir Sankti Marteinsmessu. Þessi hjón höndluðu vel og sæmilega við
okkur og báðu með elsku og kærleika einnin þar um nóttina af að hvílast, heldur
en mjög seint á strætum að svakka til heimkynna, og kváðu þá ei síst von á
drukknum mönnum. Ég vildi gjarnan þiggja þeirra boð, en við minn fróma lagsmann
tjáði ei að nefna utan prófors heim að ferðast, hvað svo hlaut að vera. Okkur
var fengin ein lítil ljóslykt í hönd með einu litlu ljósi. En nær við til
Strandar vorum komnir á heimleið, þar sem kallast" Lækkerbisken" eður"
Garð-kík-inn", það er: þar sem fá má matarbita fyrir peninga, svo lítið og mikið
sem einn vill. Hjón þau þar bjuggu voru bæði þýsk. Maðurinn hét Jakob en kvinna
hans Anna. Bæði voru þau mæt og ágæt, en hvernig ég komst í þeirra kynning
hlýtur seinna að segjast. Þar nálægt þeirra húsi slokknaði okkar ljós. Var þá
svo myrkt að við gátum ei séð hvar vegur lá með Ströndinni. Finnur gekk frá
lítið og vissi hann ei fyrri til en hann datt í eina skútu, sú eð var
þilfarslaus, ofan á kjöl á millum stórra steina er þar lágu. En Guð blessaður
gaf þar sína náð til að hann slasaðist ei, hvað sig sýndi stór dásemd að vera.
Nú er þar frá að segja að skútumaðurinn vaknar, sem lá aftur í sinni káhyttu, og
brá undarlega við því hann meinti okkur aðra menn vera, en ég með þeim ljúfustu
góðyrðum afsakaði okkar málefni, og sagði honum ei með verri ásetningi eður
atburðum skeð hafa en sem nú er greint, og bað ég hann ljós að kveikja, því hans
hattur var af hans höfði fallinn. Ei vildi Finnur fyrr upp standa en hattur hans
fundinn væri, og lofaði skútumanni hálfan dal ef hattinn fyndi. Nú klæðir hann
sig nauðugur og maldandi. Ég stóð á bryggjunni og beið eftir að ég mætti fá minn
stallbróður aftur, en í því bili kom öll skarvaktin með Ströndinni gangandi með
stórluktum, sverðum og spjótum, sem nýlega voru af ráðhúsinu útgengnir að
grassera og um æða öll stræti borgarinnar, eftir venju og skikkan um sérhvert
miðnætti, að reyna og hugleiða hvort engir fyndust drukknir ósvífnir á
strætunum. Nær þessi skútumaður sér vaktina koma kallar hann með ákefð að sú
góða vakt skyldi koma með hast og hjálpa sér, því tveir menn séu komnir í sína
skútu og gjöri sér stórt ónæði. Þeir skunda með mesta flýti, líkt sem nokkuð
sérlegt við lægi, en mín þessa hans kalls afbeiðni dugði ekkert. Ég bað Finn upp
standa. Hann kvaðst þar liggja mundi til þess hattur sinn fyndist, hver eð
keyptur var fyrir tveimur dögum fyrir fimm dali. Vaktmeistarinn, Sören Trafn,
skipar sínu liði okkur að grípa og strax að fanga. Engin vopn bárum við í þann
tíma, utan einn lítinn hníf, hvern ég greip og varði mig litla stund með. Einn
með honum lítið skurslaðist. Hnífinn slógu þeir úr hendi mér með sínum spjótum
og gripu mig. Einn að nafni Andrés vefari, sem verið hafði eitt ár uppá Týhúsinu
og þekkti mig, hann greip og geymdi minn hníf. Vaktmeistarinn skipaði þeim mér
fast að halda, berja og slá, ef brytist móti. Þeir sem mér héldu urðu fyrir
mínum olnbogaskotum hnálega, svo margir af þeim blóð upp gáfu. Síðan leita þeir
Finns, míns kæra stallbróðurs, uppréttu hann og leiddu á land, því skútan bar ei
hærra en bryggjur, og fundu hattinn. En sem Finnur komst á land gjörðist hann
þeim þungur í fangi og óþjálgur í gangi, því: Margur þá að hauðri hné| og hrökk
við ekki í glímu,| dregist hefði að dönskum spé ef dagurinn brygði grímu.| Þetta
þjark varaði víst hálfan eyktartíma. Þeir leituðu við harðlega að koma okkur í
kjallara sem kallast Ráðhúskjallari, þar sem fangar eru inni hafðir, en þeim
veitti það ógreitt því við settum okkur út af öllum krafti okkur að verja og
mótstand gjöra. Einu sinni hafði ég svo sem náð atgeirnum úr vaktmeistarans
hendi í skjótu tilgripi, því hann steytti mig illa með atgeirsendanum fyrir
brjóstið, en með því ég var svo hart í höndum margra umgripinn og beltaður, náði
ég ei að falla, en ég fékk gripið í skaftið, og svo kippti ég honum hart að mér
að honum var búið við hörðu falli. Eftir það ólmaðist hann og æsti upp sinn
selskap okkur að lemja. Síðan spyr hann okkur að nafni, mig fyrst og hvers lands
maður ég sé og hverjum ég þjóni. Ég segi hann hljóti svo vel honum að hneigja
sem ég. Hann segir þó ég þjóni kóngi, samt muni hann ei hafa skikkað mér svo
seint á ferð að vera. Ég kvaðst engum mein gjört hafa í fyrstu, en hann ranglega
með sínum selskap hafi okkur yfirfallið, hvers minnst skuli verða. Síðan spyr
hann Finn að nafni og hvers lands maður hann sé, eður embættis, hvað hann honum
skýrlega hermdi. Hann lætur sem hann vilji ei upp gefa. En Jakob um hvern ég
áður áveik, sem var með sinni kvinnu Önnu uppá loftsalnum í sinni hvílu og hafði
allt tilheyrt frá því fyrsta, hann þá loksins upplýkur sínum glerglugga og
kallar ofan til vaktmeistarans og bað hann að sleppa okkur og þakka Guði að svo
stæði, því ef til réttar kæmi mundi ei betur fara fyrir honum, því hann hefði
gjört okkur opinberan órétt, og segir að Týhússins réttur og slotsins mundi
honum nógu skarpur verða, hann og þeirra hálærðu, vegna Finns, sem var
studiosus. Hann dignaði hér mjög við og gaf okkur þar með lausa. Við komum síðan
heim í mitt lossamenti, sem var skammt þaðan í Víngarðsstræti, hjá mínum góðum
vin og trúföstum stallbróður, Jóni Halldórssyni, og Kristínu Sörensdóttur, sem
var ein prestsdóttir, ættuð úr landi Holsten. Jón óskaði sér að hann hefði
nálægur staðið og mundi einhver þá hafa að velli lotið. Svo bar til að þessi
Sören Trafn komst síðar upp á Bremerhólm, í það mikla fangelsi, og ég hefi fyrr
skrifað um. Einn stúdent var í borginni meðal annarra, sem í þann tíma voru eitt
hundrað að tölu, sá eð Mikkel hét og kallaður Mikkel Norðbaggi. Sören Trafn og
hann áttu stundum gráglettur saman, sem hann á nætur, þegar skarvaktin gekk sinn
æðigang um stræti borgarinnar, hvers fyrr var getið. hafði Mikkel dregið í sinn
flokk þau mestu fól og illmenni er hann gat útlesið úr tölu bátsmanna og annars
handverksfólks, og setti sig með þessum selskap oftlega í gegn vaktmeistaranum
og hans skarvakt, en urðu þó svo búið að hafa og láta þá frítt spássera. Með því
Mikkel var nógu ríkur hélt hann oft veislur Sören og hans selskap og voru miklir
kunningjar. Finnur gekk til Mikkels að morgni og greindi honum allt hið
glöggvasta frá vorum viðskiptum. Sören var sóttur og síðan ég þangað kallaður,
og gjörði Mikkel stóra veislu í sínu herbergi. Varð svo glaumur og gaman úr öllu
og gjörðust miklir kunningjar framvegis. Nú eftirfylgir hvernig ég komst í kynni
við Jakob, sem hélt matborð og gesthús við Ströndina. Einn tíma er ég og einn
íslenskur að nafni Einar, ættaður úr Eyjafirði, vorum þar inngengnir litla
máltíð að taka um kvöldtíð og sátum tveir einir við borðkorn lítið, sem ofan
venti að sjóarströndinni. Jakob með sínum mörgum gestum sat við háborð uppi.
Einn hvatorður maður, sá eð var múrmeistari, sat þar á meðal annarra og lést
kunna að segja hegðan og háttalag fólks í mörgum löndum, á meðal hverra var
Íslands innbyggjarar, sem aumlega sáu út í hans texta og óvandaðri útleggingu.
En hans tilheyrendur voru auðtrúa og dáðust að hans ræðu. Hann tók því vel og
teygði ræðuna, svo mikill glaumur gjörðist þar, en grátur eigi. Ég spyr Einar að
hversu lengi hann geti slíkt liðið. Hann kvað slíkt tíðum mega heyra um Ísland
talað. Ég spyr Einar að hvort ég eigi nokkurs von, ef ég með þyrfti, hjá honum.
Hann kvað sá vísari vera. Ég geng svo upp að háborði. Fæ ég húsbóndanum þá
peninga er fæðsluverðinu gilti. Hann meðtekur og þakkar. Ég stend svo fyrir
framan mitt borðið og tala ég til þessa manns, er svo lastlega hafði þessa lands
fólki tiltalað, og til ályktunar hafði sagt að þetta fólk mætti ekki fólk heita,
heldur sem svívirðilegustu kvikindi. Ég segi: " Vinur, ég heyri þú ert víða um
lönd kunnugur og kannt dáfallega frá mörgu að skýra, og hvað mig ei síst undrar,
að þú um Íslands háttalag ert vís orðinn, eður hefir þú siglt þangað?". Hann bað
Guð sig þar frá varðveita, og segir Óðinn mætti það gjöra, en hann aldrei. Í því
bili lét ég honum tvær gildar eyrnafíkjur ríða. Öllum kemur í stans. Einar hljóp
út, nær hann sá hvað gjörðist. En þessi hljóp yfir borð og hugði mig strax að
helfæra. Við gripumst fyrir. Nokkrir vildu áþyngja mér, en húsbóndinn fyrirbauð
öllum með okkur að skakka. Svo varð að hann komst undir og dreyrði úr nösum
nokkuð, því hann fékk mörg þurr högg. Húsbóndinn strauk undan borðum og hans
gestir og drógu þennan út, með rifinn kraga og blóðugar nasir, og kváðu allir
honum verðugt vera. Og húsbóndinn lofaði að slíkur skálkur og orðsnápur skyldi
þar aldrei framar meir inn koma, og kvað mig lofs verðan, að ég svo við hann
hefði undirtekið og útreitt af vandlæting vegna míns föðurlands. Og varð ég þar
svo velkominn gestur er mig þar að bar. Nú er ég að tala um höndlan og háttalag
Týhússins, og hvað þar við bar hið sérlegasta af mörgu. XI. kap. Innihaldandi um
það hvað mér tilféll við þau port er ég stóð vakt við, í gegnum hver að er einn
inngangur í Próvíantgarðinn, í hverjum húsum að er allur kostur sem til kóngsins
garðs er ætlaður og alls kóngsins fólks; hver hús að eru á sömu lengd, hæð og
breidd við Týhúsið, sem er hundrað faðmar á lengd, og eru hundrað faðmar þar á
milli og ein höfn, hvar inni lágu ellefu skip af þeim smæstu kóngsins herskipum
og daglega af nokkrum vöktuðust. Nú verður svo fyrst til máls að taka, að
kóngurinn setur yfir þetta sitt hús og próvíant einn mann sérdeilis sem nefndur
verður próvíantmeistari, er í þann tíma hét Kláus Michelborg. En eftir hann
liðinn kom Matthías Davíðsson. Skrifara og sveina hafði hann undir sér, og var
það meining manna að bæði meistarinn og hans sveinar mundu þá færi gafst, draga
sér nokkuð til drykkjupeninga af þessu góssi, hvar fyrir í tvær reisur þessi
Matthías Davíðsson varð í Bláturn innsettur og hótað líftjóni þó náðaður yrði.
Það bar og tíðum við að vér klöguðum yfir þeim sakir vors kosts afdráttar, og
fyrir þess sakir varð Graboc vor týjunkur að setja þangað nýja vakt frá
Týhúsinu, við þessi porthlið, hver eð í norðvestur lágu frá Týhúsinu, eftir
kónglegri befalningu, og þeir helstu þar til valdir, einkum þeir sem lesa og
skrifa kunnu, og skyldu hvern dag tveir menn í senn þar vaka, svo aldrei
mannlaust væri þó annar frá gengi, og það allt uppskrifa er þar út kom og í
gegnum fluttist, og hvert kvöld það registur afhenda í Týhússins skrifstofu. Svo
bar við einn tíma um nónbil að minn stallbróðir, að nafni Pétur Snur, var
burtgenginn eftir okkar kvöldverð, en í öðru lagi hagaðist svo til að einn
skútumaður úr Bleking, aðkominn með við til bruggarahússins og
brauðbökunarhússins, átti nú í þessu út um áðurnefnt port að ganga til
borgarinnar. Tveir víntapparar voru í garðinum, ungir menn, Níels Hasenbart, sá
var sonur Doktor Jakobs er fyrir tveimur árum var afgenginn, sá eð verið hafði
kóngsins lækningardoktor, en hans ágæta ektakvinna Kristín eftirlifði, sú eð var
vellauðug. Þessi ungi maður Níels var æskumaður mikill og vogháls, svo hans
elsku móðir var þrátt um hann óttaslegin þegar svo við bar. Þessir tveir ungir
menn, annar Laurits að nafni, vefarasonur, báru frábært hatur ásamt til allra
þeirra er í þessu porti stóðu og vörnuðu að þar kæmist nokkuð út, eftir sterkri
befalningu kóngsins. Nú er það til máls að taka að þessir tveir vínsveinar tóku
þennan skútumann ofan í þann vínkjallara er í garðinum var, hvar þeir daglega
voru í tveggja tunnu föt það vín að inntappa er til þeirrar fyrstu reisu að
Indíen var ætlað, og þá var í búningi 1618. Þennan mann gjörðu þeir víndrukkinn
og fengu honum eitt tré í hendina, svo sem eitt borðstólpaefni, að reyna þar með
hvort ég gæfi honum leyfi með það út um portin að ganga eður ei, því ef ég gæfi
honum með það leyfi, svo var auðgjört eftir þeirra ásetningi að klaga mig og svo
í ólukku að bringja upp á lífið. En í öðru lagi, þar sem ég hamlaði honum
útgöngu með tréð, þá höfðu þeir uppæst manninn með tréð í tráss við mig út að
ganga, og ef til handa kæmi og yrði hans hið lakara, þá hétu þeir honum sínu
liði. Þessi þeirra ásetningur útspilaðist eftir þeirra vild. Nú kemur maðurinn
með tréð og heilsar. Ég tók honum ljúflega. Ég spyr hann hvert hann ætli með
tréð. Hann kvaðst ei mér pliktugur vera þar um reikningsskap að standa, þó
kveðst hann það í burtu vilja vera. Ég segi honum að það leyfist eigi að það
útberast megi. Hann segist lítið um það forboð hirða, því hann segist það skuli
út bera mér og öllum að þakkarlausu. Ég segi: " Kæri minn maður, komdu þér ekki
svo viljandi í ólukkuna né heldur mér." Það fékkst í engan máta. Ég stóð í vegi,
svo hann komst ei út. Hann reiðir svo tréð til höggs við mig. Ég ber minn
sintreyr undir, og sló ég tréð úr höndum honum. Hann býðst þá til að ráðast á
mig. Ég afeggja hann, hann skuli slíks dirfast, og segi ég honum hvað við liggi,
sem er líf hans. Hann hlýðir engum mínum fortölum. Hann sækir að mér sem mest
orkar, þar til ég gaf honum nokkur spjótshögg. Þá komu þessir tveir
víntapparasveinar með sína stóra bandstjaka. Varð þar mikið slark svo ég brýt á
þeim tvö spjótin, sem var sintreyrinn og knefelspjótið er þar stóð, sem oss í
neyð gast leyfi til að brúka og oss með að verja. Síðan gripu þeir mig höndum
þessir þrír menn og blóðguðu illa. Og í þessu bili kom minn stallbróðir Pétur
Snur hlaupandi og kallandi að þeir skyldu sleppa. Þá flúðu þeir, en ég gekk upp
á slotið að hitta kanselerann og Grabov. Og nær þeir litu mig blóðugan, undraði
þá og lofa að þess skuli hefnt verða. Líða svo 2 dagar þar til Grabov talar við
kóng þar um. Sagði kóngur að betur hefði farið að ég einhvern þeirra deytt
hefði, og skyldi réttargangur þar um haldinn verða uppá kansellíi fyrir
kanseleranum, hvað og skeði. Kanselerinn sagði þessum Níels í hverju fári hann
stæði, að hann hefði sitt líf með sínum fylgjara ð. Var svo tilskikkað að báðir
urðu í Bláturn innsettir, og skyldu kóngs úrskurðar bíða. Grabov vogaði ei annað
en láta mig þar inn til þeirra, vegna haturs allra þeirra er í móti voru, þeir
eð héldu að Grabov hefði þeirri vakt í fyrstu ollað. Móðir þeirra kom og þangað
með sárum harmi um nóttina og fleira af borgarfólki með henni. Um morguninn
vorum vér út látnir og gengum svo til húsa hans móður, Kristínar Doktors, hver
oss blíðlega fagnaði, og gjörðist þar veisla mikil og gjörðum þann sáttmála vor
á meðal að vér skyldum sem bræður góðmannlega kynning hafa vor á meðal. Hún gaf
mér þriggja dala gildis. Skildist ég svo við þau með kærleika. Hún sagði mér
heimilt eitt passaglas fullt með öl, hvenær er ég hjá gengi. Þremur dögum þar
eftir varð útlegðarbréf lesið yfir Níels og hans fylgjara, af kónglegri skikkan,
og úr því sá ég Níels Hasenbart aldrei meir og lyktar hér um framar að tala.
Tveir meistarar úr Ítalía komu til kóngsins. Einn þeirra, sem fyrri kom, steypti
einn koparuxa, sem vera skyldi vatnspottur til Friðriksborgar, svo nær framandi
þar kæmu af herrum annarra landa, eður þeirra sendiboðar, þá skyldi þessi
koparuxi vera þeirra þvottamunnlaug, af hvers munni og nösum vatn skyldi renna í
þeirra hendur. Hinn annar hét Samúel. Vér vorum af kónginum átta útvaldir honum
til liðs, um einn næturtíma að gjöra hvað hann oss skikkaði. Hann hét oss
drykkjupeningum ef sér vel lukkaðist. Þangað sem stykkin voru steypt hafði hann
oss. Hann trakteraði oss vel með öl og mat um kvöldið. Eina leirhnyðju hafði
hann með að fara. Hann lét oss stappa þeirri smámoldu umkring þessa leirhnyðju
er vant var að hafa umkring þá forma er stykkin voru steypt í. Þetta leirform
var að hæð vel sem ég og jafnhátt því var moldin stöppuð. Þetta var vort verk um
nóttina. Hann biður oss til bænar að leggjast með sér og biðja Guð um að hann
vilji sér góða lukku til síns erfiðis gefa. Þetta gjörðum vér þó með veiklegum
hætti væri. En kopar eða það sem til formsins var ætlað var í deigluketilinn,
sem var innmúraður, um kvöldið fyrir miðjan aftan í látið að smeltast og undir
eldur kveiktur, og brann alla þá nótt út til miðs morguns. Um það leyti kom
kóngur sjálfur ríðandi og spyr að, hversu nær að komið væri. Meistarinn kvað
innan skamms koparinn smeltan vera. Kóngur sté af sínum hesti og gekk inn í
gothúsið og að deiglukatlinum, áhrærði með sínum staf við það smelta kopar, og
hélt til fullnægju smelt vera. Hinn kvað litla stund biðleika yrði fyrr en
hlaupa mætti. Kóngur hélt þar í móti og gekk til hanans sem við rennuna lá,
sneri honum, lét koparið úthlaupa í rennuna sem lá til formsins, gekk svo út,
sté á hest og reið sinn ásettan veg til Friðriksborgar, sem liggur fjórar mílur
frá Kaupinhafn. En nær meistarinn sá, að það tilvegna kopar rann ekki allt í
formið afsinnaðist hann stórum, gekk aftur og fram með grimmri hugarangist,
óskandi sér dauða, felldi á oss fjandskap og reiði, og kenndi um voru
bænræktarleysi. Þar féllu af oss allar virðingar, veitingar og drykkjupeningar.
Að því nær liðinni eykt rennur af honum þessi samviskuþungi nokkuð, svo hann
skipar oss þessari mjúku mold burt frá forminu að moka, sú eð var þriggja ára
gömul, og síðan taka oss hamar hver í hönd að mola leirformið gjörvallt í
sundur, og að því skeðu birtist oss ein jómfrú á stóli með sitt sítt krúsað og
útslegið hár. Til hennar vinstri handar var einn svanur með löngum hálsi og eitt
sveinbarn honum ríðandi með útslegið hár. En það kopar, sem formið ei meðtók og
út var runnið til ónýtis á moldina, vantaði vinstra brjóst jómfrúarinnar og
sveinbarnsins, og hlaut svo að nýju annað form að gjöra með miklu ómaki, hvar
til hann hélt þrjá sveina fyrir stóra umbun og bataði sig upp aftur, hvað honum
vel tókst og uppbar ýkja gjald hjá kóngi. Og þetta handverk þótti hið mesta
gersemi vera, bæði kóngi og innanlands og utan herrum og höfðingjum er það litu
og stendur nú þennan dag uppá Friðriksborg. Og lyktar svo þar um framar að tala.
XII. kap. Hér verður minnst á einn ítalíanskan meistara, sem víða um heiminn
ferðaðist, hver eð myndan eins slots með sér hafði og flutti, er hann í sundur
og saman ýmist skrúfaði eftir því sem undir og afreisu við lá. Um sumarið í
Augusti mánuði kom þar einn meistari, Michell úr Ítalía, er víða um kristin lönd
ferðast hafði, sá eð hafði slotsmynd með sér með turni frábreyttum upp af því, í
hverjum að voru átján klukkur, berandi sitt hljóð hver þeirra sem temperaðar
voru upp á diskant eftir meistarans vilja og sigurverksins regering. Á sérhverja
klukku slógu tveir stálhamrar klénir í sérhvert sinn á meðan þeirra söngur svo
fagurlega yfir stóð. Þar uppi í turninum voru dyr, hverjar svo oft upplukust af
sér sjálfum, sem sjálf stundaklukkan aflét sín fullslög að slá, eftir því sem
deginum leið. Fyrir utan þær dyr sátu tveir englar, að ásýnd kyrrir á milli
slaga tímaklukkunnar. En sem hún sló og dyrnar hrukku upp, þá uppspruttu þessir
tveir englar og settu hvor sína básúnu fyrir sinn munn. En í hvert sinn er svo
gjörðist, sýndist sem Kristur útkæmist í sinni manndómlegri líkingu, svo enginn
fáfróður skyldi annars hyggja en svo vera mundi, og sýndist að hann liti til
beggja handa sér og útrétti sínar hendur og byði öllum til sín að koma. Þetta
varaði svo lengi sem klukkurnar spiluðu þau fjögur vers af hverjum sálmi er
meistarinn upphóf á fjórar stemmur, svo stór unaðarsemd var að heyra þar á.
Margar af kvinnunum grétu hjartanlega af fögnuði bæði af spilverkinu og
líkamlegri fígúruásýnd Christi. En sem þau fjögur vers voru enduð, veik myndin
Christi svo hægt sér inn aftur, dyrnar slógust aftur, englarnir settust niður í
stólana, og þeirra básúnur strax frá munninum. En alla klukkustundina út lá allt
þetta svo sem í dái. En nokkuð sýndi sig í neðra hluta slotsmyndarinnar, því
strax sem himnaríkisdyrnar, er vera áttu, aftur lukust og Krists mynd hvarf, þá
upplukust dyr neðarlega á þessu sloti og jafnskjótt kom þar út kolsvartur Kölski
með krókneglur bjúgar, bjúgnefjaður, hrokkinhærður og hraklegur að líta. Það var
að líta sem hann væri að krumla með klóm og hrífa að sér, en strax sem stundin
var úti og þær efstu dyr upphrukku og Christi mynd útkom, skaust inn skolli og
lyktar svo hér um framar að tala. Flestallt fólk í borginni fór hans að vitja og
þessa meistaralega kunst að líta, að hverju allir menn dáðust. Það skeði einn
mánudagsmorgun, að flestallt fólk af Bremerhólmi var þangað komið þetta að
skoða, og fannst þar af statshaldaranum og Hólmsins aðmírál, hverjir ævareiðir
voru og fyrirbuðu þessum meistara þar lengur vist og veru. Hann dvaldist þar sex
vikur í einu húsi fyrir utan Vesturport borgarinnar. Einn lækningadoktor, Hinrik
að nafni, kom eitt sinn í borgina. Hann bauðst til hvert nýtt sár að lækna í
tólf tíma, sem er dægur, og hvern sting, hver í gegn stunginn væri, sem er alla
útlimi. Einn lækningadoktor, Jón að nafni, fæddur í Noregi, sem víða um heim
ferðast hafði, kom eitt sumar í Kaupinhafn og dvaldist þar nærri hálfan mánuð.
Hann sló upp þremur tjaldbúðum á staðarins torgi sem kallast Amagertorg, og þar
innum á hillum stóðu margir baukar með allra handa dýrmæt smyrsl og læknislist
við alls konar meinsemdum karlmanna, kvenna og barna. Hann hafði mörgum til
hjálpar komið með sinni lækningslist þar hann hafði um heim farið, bæði kónga
dætur, hertoga, greifa, eðalmanna, borgara og bænda, þeirra syni og þénara af
öllum innvortis og útvortis meinsemdum læknað, í hverja hann hafði upp skorið og
með sínum meistaradóm mjúklega á ýmsan hátt við höndlað. Þar upp á hafði hann
bréf til bevísingar af sérhverjum með hangandi innsiglum, fyrir hvað mikið gjald
hann hefði það og það mein læknað, og hversu lengi, og hvað hann hefði fyrir
Guðs skuld án gjalds gjört við fátækar skepnur. Og við hvert bréf hékk sú
meinsemd hörð, er hann af sérhverjum manni með list úttekið hafði. Hann bar
kærlegt álit og var óstór maður og hinn ljúflegasti í umgengni og ræðu við
sérhvern meiriháttar mann og minni. Hann hélt fimm sveina með ungum pilti.
Nokkuð lítið talaði hann í sínu móðurmáli. Hann var fimmtíu ára að aldri. Mig
minnir að engin hans lækning mundi bregðast þar innan borgar. Eitt stykki sá ég
með skyndi hann gjöra við eina konu um kvöldtíð, er hans um stundarsakir þar
beið, sú er hafði eina vonda tönn, af hverru hún leið stórt ónæði, hörmung og
neyð. Og nær hann vildi upp á slotið yfir brúna ganga, talaði þessi kvinna til
hans. Hann gegndi henni auðmjúklega. Strax lauk hann upp sínum smyrslastokk,
reið á hennar kinnvanga, þar yfir sem þessi meinsemd var undir og gnýði fast með
sínum sjálfs handarjaðri, tók eina gula pípu víða og setti hana henni tanna á
milli, og skipaði henni að blása hið harðasta sem orkaði. Og nær sem hún svo
gjörði féll sú vonda tönn úr hennar munni í gegnum pípuna án nokkrar kvalar eður
tilfinnandi verkja. Ei vildi hann nokkurn bítaling af henni þar fyrir meðtaka,
utan bað hana fjóra skildinga sínum smásveini að skenkja, hvað hún gjarnan
gjörði. Þeir lækningarmenn sem kallast kvaksalver komu tvisvar í Kaupinhafn
meðan ég þar dvaldist, þeir eð láta sinn þénara úthrópa við Ströndina, að þar
séu þeir meistarar komnir sem allra handa mein lækna kunni innan 24 stunda. Og
þau smyrsl fá þeir hverjum manni með tilvísunarbréfi, sem brúkast eigi, er þess
við þurfa. Giglarar, er svo kallast, komu þar stundum, sem víða um heim ferðast
höfðu. Sumir gengu á tréfótum, svo þeir jafnháir húsburstum urðu. Þeir gerðu
margar missýningar. Þeir kasta lás fyrir munn manna, svo ei mælt geta. Þeir
dansa á línu, en ei sá ég það, sem legið hafði af háturni dómkirkjunnar í
Kaupinhafn og á Ráðhústurninn, og á þeim línustreng höfðu þeir gengið og dansað,
er lá margra faðma hæð frá jörðu, og þar upp á sýnt margar listir. Þar komu og
þeir sem sýndu kómedí og ævintýrleg spil upp á historíska vísu. Á meðal annars
lék þar einn þá kómedíu þegar þrír Austurvegsvitringar komu að offra barninu
Jesú þær þrennar fórnir, og hafa svo búning breyttan þar til sem efninu hlýðir,
svo einn er Jósep, annar María, þriðji er barnið, og vitringarnir þrír, og
spilast með veglegum hætti. Margir góðir kostir af Guði léntir. Og vil ég nú um
sinn hér frá víkja og til þess fleira er við bar, frá því fyrst ég kom í
Kaupinhafn og til þess ég þaðan burt veik. XIII kap. Innihaldandi um þá herra og
gesanta sem úr öðrum löndum inndrógu í Kaupinhafn á fund vors náðuga herra og
kóngs Kristjáns fjórða, einkum sem var biskupinn af Bremen, er til þess
biskupsdóms kaus og útvaldi þann þriðja son kóngs Kristjáns, sem var hertug
Friðrik, sem nú er vor náðugi herra kóngur yfir Danmörk og Noregi. Um sumarið
1618 kom biskupinn af Bremen inn í Danmörk á fund kóngs í þeirri meiningu að
kjósa til biskups eftir sig Friðrik, kóngsins son, hver eð var hinn yngsti af
kóngsins sonum, hertug Kristján og hertug Úlrik. Þessi biskup var kominn á
áttræðisaldur og hafði með sér áttatíu menn. Nokkrum dögum fyrr en biskup kom
til Kaupinhafn kom kóngsins bróðir, hertug Úlrik, á fund kóngs að fagna biskupi,
ásamt kónginum, þeim ungu herrum, ríksins ráði og öllum Danmerkur aðli. Sá
hertugi Úlrik var biskup í landi Pomeren, og hafði sitt aðsetur til Betsau,
fjórar mílur frá Rostock. Og nær sá dagur kom að biskup skyldi koma til
Kaupinhafn á kóngsfund, þann morgun bjóst kóngur um með veglegasta hætti, hans
bróðir og þeir þrír ungu herrar. Og þeirra apalgráu hestar voru og prýðilega
tilsettir með veglegum söðlum, með gulli og gimsteinum og perlum settir, er
nokkur þúsund dali gilda mundi. Þeir höfðu yfirklæði, hver náðu frá makka á lend
aftur og niður á miðlið hestanna, með veglegum hætti samin og með gimsteinum
sett og dýrmætum perlum. Beislin hestanna voru öll slegin og sett með gullperlum
og gimsteinum, sem og gildi mikla summu peninga. Eina silfurfjöður, eður
refelbusk, sem roðin var ofan til miðs, báru þeir á milli sinna eyrna, er
skrúfuð stóð í beislinu og stóð rétt upp. Kóngurinn bar dýrðleg klæði af
guðvefjum og hinir aðrir fjórir, með gullkeðjum. Miklar fjaðrir og veglegar voru
umkring þeirra hatta, og náðu þeim á herðar niður. Stígvél höfðu þeir sér á
fótum með gylltum sporum. Þeim eftir fylgir kanselerinn með mörgum af ríkisins
ráði og eðalfólki. Tvær mílur dró kóngur út frá Kaupinhafn í móti biskupinum með
ellefu fylkingar soldáta, og undir hverju merki var í minnstu 300, 400, 500 og
700 undir sumum. Þar eftir fylgdi rýtarakompagníið. Undir því var níu hundruð
manns. Og undir öðru kompagníi var hálft fjórða hundrað. Vér höfðum grænt merki
af kláru silki, í því stóð gyllt fýrmeisa máluð. Sören Gedling hét vor
merkismaður, hár maður og gildur, og var mjög fimur með merkið að fara.
Merkisstöngin var nær fimm álna að hæð eður sex. Pálún eður vegleg landtjöld lét
kóngur uppreisa svo sem hálfa mílu þar frá heim að borginni við, þar sem fyrst
fundir urðu. Þau voru að mynd sem eitt herraslot, með turni og skíðgarði
umkring. Allur sá umbúningur var af lérefti, og voru hvítljómandi að líta sem
ósaurguð nýdregin drift. Kóngur beið lengi biskups, allt fram yfir miðdegi,
nálægt einu heiðarkorni er svo kallast, og lét ýmsa af voru fólki ríða einum
fráum hesti rauðum, er sagður var íslenskur, upp á þessa heiði að hugleiða nær
biskup kæmi. Hver sá sem hans fyrstur var yrði skyldi eignast klæðnað er kóngur
hét þeim er það hlotnaðist. Vér vorum fimm af kóngi tileinkaðir, en einum
tilféll þessi heppni, Jens að nafni, sá eð strax gjörði bending með sínum klút
eftir því sem ráð voru fyrir gjörð. Kóngur og allir herrar sem á hestum sátu,
stigu á bak og sátu á sínum hestum. Kóngur var fremstur, hertug Úlrik og einn af
ráðinu, þar næst þeir ungu herrar þrír, prinsinn, hertug Kristján, hertug
Friðrik og hertug Úlrik, síðan kanceleren og statholderen með herrum og aðli. Og
nær biskup kom nokkuð nálægt, reið kóngur með allri sinni herralegri fylgd honum
í móti. Og nær þeirra var fjörutíu faðmar á milli orðið, sté kóngur og öll hans
fylgd af sínum hestum, biskupinn í sama máta, og gekk svo hvor í móti öðrum með
ljúflegri aðferð, auðmýkt og reverentsíu, og laut hvor að öðrum, þrisvar til
hægri og vinstri síðu. Og í því sama var gefinn fýr yfir allt undir eins, svo í
langan tíma sáu menn ekki frá sér fyrir reyk og svæli, sem varð af þeirri miklu
skothríð. Þremur koðarstykkjum var fyrst afhleypt nær fundust, í öðru sinni nær
þeir aftur á bak stigu, og í þriðja sinni nær þeir heim að tjöldum fram hjá oss
riðu. 24 trometarii blésu í sín gyllt trímet. Svo gekk biskup með kóngi og öðrum
herrum í pálúnið til máltíðar og stórveislu. Á þessum degi var frábær hiti með
kláru lofti. Þar mátti enginn úr sinni orðu víkja undir hæsta straff. Þann dag
var ég mjög þreyttur, því ég var nýlega af köldusótt uppstaðinn. Einn maður,
Mikkel að nafni, aumkaðist yfir mér, hljóp úr sinni orðu og kvaðst ei óttast
hvað eftir kæmi. Þessi var einn af þeim ársknektum sem þéntu uppá slotinu, og
vakt hafði uppá slotsplássinu og í slotsportinu. Hann tók sinn stormhatt og gekk
heim að skíðgarðinum og lét fylla af því víni sem menn kalla lútindrank, þar
hann var við hoffólkið vel kenndur, og færði mér þangað er ég í lið og orðu
stóð. Þetta mislíkaði hans stallbróður, þeim er Þorkell hét og var kallaður
snikkari, einn ársknekt, svo þeir gripu til vopna og urðu senn aðskildir fyrr en
vorir yfirmenn fengu hugleitt, þeir er umkring riðu með sín knefelspjót. Sá
kapteinn sem var fyrir vorri fylking hét Antoníus, einn spanskur maður, aldraður
og ágætur og lét mig jafnan vel. Og hann var sá fyrsti maður sem mér í slíku
undirvísaði hvað stríðsmaneringu eður höndlan viðveik, hver það mjög í ljúfasta
máta auðsýndi. Hann kunni flestallar riddaralegar listir og íþróttir, hverjar
hann kenndi og með menntaði þá tvo kóngsins launsyni. Í kóngsins pálúni voru
þrír kórar, sem var tvær tylftir trómetara, ein instrúmentista sem að blésu í
básúnur, skalmeiar og krúmhorn, og ein tylft söngvara. Um allan þann tíma, meðan
þeirra dvöl viðhélst í þessum landstjöldum, varaði þessi hoffrakt þar inni með
þrennum hætti á víxl, stundum í trómet blásið, stundum í hin önnur instrúment,
stundum upphófu musikanter sína veglegu sönglist á fjögur hljóð. Þetta yfirstóð
nærri eykt, og að því svo enduðu var öllum fylkingum viðvörun gjörð, hvað vera
skyldi. Þá upphófst bumbusláttur og larm um allar fylkingar, sem alls voru
þrettán fyrir utan borgaranna kompagni, hverjir þá voru að tölu 1800, svarnir
borgarar, þeir eð upphófu sína orðu og stóðu utan til við vesturhlið
borgarinnar, og náði svo þeirra klofin fylking út í mörkina, eftir því sem
tilhrökkva vildi, og í gegn þá fylking skyldu allir herrarnir ríða. Þessi
borgaraskapur var allur veglega búinn og útstafferaður, með sínum munsturbúningi
og ýmsum color og lit, með gylltum skórósum og baldýruðum silkileggböndum og
gylltum snúrum á sínum silkiklæðum og gylltum hattböndum og prýðilegum fjöðrum
um þeirra hatta. Ýmsir höfðu prýðileg og útsnikkuð gehengi, en aðrir
silkigehengi hvar í þeir báru sínar amúleraðar verjur. Þeir höfðu og glæsilegar
og álitsfagrar byssur, sem og voru amúleraðar, og í þeirra stokka var víða tönn
og dýrum beinum innsmellt. Og nær sem herrarnir gengu út af tjöldunum, stigu
þeir upp á sína hesta. Þá var skotið yfir allt og síðan trómetað. Síðan drilluðu
soldátar þar í gegn, er þeir sátu á sínum hestum og riðu síðan heim til
borgarinnar, fyrst í gegnum borgaranna fylking, hverjir fýr háfu eftir hendi
allt til borgarhliða. En nær í gegnum borgarhliðin voru komnir, þá stóð þar
brynjað lið borgarinnar til beggja handa og gegnum alla borgina, allt að Hábrú.
Þegar þar kom, þá stóðu herramenn í amúleruðum herklæðum um allan slotsgarðinn.
Svo stigu þeir af sínum hestum og gengu upp á kóngssalinn. Hófst þar stórveisla
og stórhóf. Á plássinu hófst upp mikill glaumur, þar kóngsins popelslagari sló
upp á ketiltrumburnar og þeir 24 trómetarar blésu til borðs. Síðan básúneruðu
fjórir instrumentister í slotsturninum. Svo leið sá dagur til kvölds. Um daginn
eftir var uppreist eitt tjald á slotsplássinu, stórt og mikið, af einu
skipssegli, því allra stærsta. Það var bikað utan og þar í var dreift mosa. Það
var kallað stundum Helvíti en stundum Bjargið. Þar var spiluð ein kómedí um þá
óguðlegustu týranna, sem verið hafa Guðs og kristninnar óvinir. Þeim var akað í
þetta víti af þeim sem var í djöfuls mynd. Í þessu bjargi var allra handa gæði
víns og vista, og urðu þessir menn, sem í þeirra myndir voru útbúnir, þar
heiðarlega meðteknir og trakteraðir. Vor Nicholaus Helvaderus mátti þar og inn,
þó grátandi þar til færi í hjólbörum, og sendi kóngur honum sextán dala gildi í
gulli. Þar varð og mikið fýrverk á einni nóttu afbrennt, öllum að skaðlausu, sem
biskupinum var til virðingar gjört. Þess háttalag verður hér of langt að
uppreikna. Hann gaf oss byssuskyttum kóngsins 500 dali, og urðum vér þeim aftur
að skila, því kóngur vildi ei að hann einn pening út gæfi í sínum löndum, hvar
hann um færi. Fyrir þá peninga gaf kóngur oss tvær tylftir öls, af kóngsöli er
kallast. Kóngur sýndi biskupi öll sín herlegheit, bæði innan borgar og utan, á
slotinu, Týhúsinu, í borginni, í sínum aldingarði, Krónborg og Friðriksborg. Og
hvert hann reisti um nefnd takmörk og í vagni sitjandi, þá var hertug Friðrik
jafnan hjá honum og í hans faðmi liggjandi, sem er nú vor herra kóngur og þá var
á sínu fimmtánda ári. Og að hálfum mánuði liðnum ferðaðist biskup heimleiðis úr
Danmörk, og skildist kóngur og hann með gleði, elsku og vináttu, og varð af
kóngsins hendi og mildleika veglega með herralegum skeink útleiddur. Hertug
Friðrik fylgdi honum úr Kaupinhafn langt á leið sem kóngsins lönd náðu, og var
fagurlegur viðskilnaður þeirra. Ég hefi mörgu gleymt hér inn að setja, sem við
bar á meðan biskupinn í Kaupinhafn dvöl hafði, einkum um fýrverkið sem afbrennt
varð á slotsplássinu, og þá kóngurinn gjörði honum veislu á flotanum, og leit ég
þá, en ei oftar, kóng vorn vel málglaðan, en þó með allri æru, röksemd og
höfðingdóm. Einn af meðfylgjurum biskupsins, þá þeir komu af kóngsins skipaflota
af Bremerhólmi í gegnum þau port er þar liggja í borgina, var mjög drukkinn og
yfirkominn af sínum selskapsbræðrum forlátinn, því þeir voru allir yfirkomnir að
mestu af alúðarstórri trakteran kóngsins þénara, sem skeði eftir hans vilja.
Þenna mann tók ég liggjandi og eftir orðinn af sínum selskap, og gat ég með
slitum komið honum í eitt skipherrahús skammt frá portinu, sem ég fyrr nefndi.
Þau hús hafði kóngur látið byggja nýlega fyrir skipherra og hábátsmenn hvar inni
þeir bjuggu frí, er þar í röðum um flatlendið stóðu. Kvinna skipherrans varð í
fyrsta nokkuð við beisk, en fyrir mína góðmannlega viðleitni varð hennar viðmót
hógvært og útlagði ég fyrir henni hvað við lægi, ef ei væri að gætt. Ég lofaði
henni borgun fyrir sitt ómak. Hún bjó upp væna sæng. Ei var skipherrann heima
við. Að morgni vitjaði ég þangað, og var hann ei upp staðinn. Hann spyr kvinnuna
að, hver sér hefði hjálpað þangað. Kvinnan kvað hann ei langt burtu, sem það
gjört hefði. Ég lét mig í ljósi. Hann spyr mig að ætt og nafni. Ég lét honum í
té slíkt ég mátti og tilhlýddi þar um. Hann prýddi þetta efni með mörgum fögrum
orðum og góðum óskum mér til handa framar en verðugt var, það mig þar um
áhrærði. Hann vildi hafa mig með sér í hóp sinna kompána hvað ei vogaði, því ég
jafnlega með öðrum mínum selskapsbræðrum hlaut upp á að vakta hvað oss
skikkaðist við Týhúsið. Og nær við kvöddumst, hvað með vinsemd skeði, gaf hann
mér tvo dali, klút og kraga. Fékk ég húsfreyjunni annan, hvers ég oftlega þar
vel naut. Skipherrann, sá eð Lárus hét, þakkaði mér þar fyrir nær fundir urðu.
XIV. kap. Að öðru sumri þar eftir bar svo við sem oftar að almennilegur
herradagur var haldinn á Kaupinhafnarsloti, og eftir venjunni dró þangað
Danmerkur ráð og aðall, svo þá mátti margan ypparlegan eðalmann með þeirra
eðalfrúm og dætrum líta, og það hoffólk er þeim þangað fylgir. Hver þeirra elstu
hefur sinn garð, þar er þeir gista nær þá að bæri. Á meðal annarra ráðsherra var
Mandrup Passborg, einn ypparlegur mann og í þann tíma mjög aldraður. Hann hélt
daglega sjö sveina, fjórir af þeim voru verjubærir, það er þeir báru varnir við
sína vinstri síðu í gehengi, en þrír báru þær undir sínum vinstra handkrík. Hann
hafði sinn herragarð á Jótlandi og mikla forléning, en sinn gistingargarð í
Kaupinhafn hafði hann við Austurport borgarinnar. Svo bar við að þeirra
steikari, Hermann að nafni, einn ungur maður, krenktist einn dag er hann gekk út
af Austurporti í þá byggð er þar var, svo sem víðar umhverfis borgina. Hann gekk
í dökkum búningi en kom inn aftur í rauðum og var orðinn vitstola. Hann hljóp
upp á herrasalinn eður borðstofuna, sem kallast, og sótti helst að sínum herra
og hans eðallegri frú með dregna verju, en Guð gaf sína náð til að hann engan
skaða gjörði, en fylltist samt ugg og ótta, og þess vegna útsendu eina kvinnu er
þeirra línklæði hafði að vakta, og báðu hana trúlega einn öruggan og fróman mann
að útvega, sem það vildi á hendur takast að halda vakt yfir honum eina nótt eður
fleiri, ef með þurfa kynni. Þessi kona, Elísabet að nafni, gekk til míns
herbergis, og með því ég var henni ei öldungis ókenndur bað mig um
vingjarnlegast sem kunni að ganga með sér þangað og vaka þar eina nótt yfir
þessum manni fyrir gjald og góða umbun. Þetta um síðir lét ég eftir henni, þó
lengi tregur til væri. Og nær við þar komum gekk hún til frúinnar og segist einn
mann útvegað hafa. Senn gekk hún ofan af borðstofunni og fann mig með þýðlegri
kveðju og bón kærlegri að halda trúlega vakt yfir sínum kæra þénara Hermanni, og
spyr mig blíðlega að ætt og nafni og hverjum ég þjóni, og að þessu öllu henni
auglýstu sagði hún mig velkominn til öls og matar. Ég þakkaði henni sem best ég
kunni, og segist ekki mín sjálfs ráðandi vera. Hún þakkar Guði að ég sé
kónglegri náð þjónandi, hún skuli þar út yfir hjá honum taka, þó tíu væri af
hans fólki. Ég segi það hljóti að spyrjast upp á Týhúsið. Hún lofar því og spyr
enn framar hver vor yfirmann sé. Ég segi Adolf Friðrik Grabov. Hún segir: " Hann
skal vera sem vér viljum." Svo fylgir hún mér inn í það herbergi sem maðurinn
hvíldi inni og niðri í garðinum stóð. Þá var svefnhöfgi á hann runninn nýlega,
sem hún meinti ég mundi hafa verið á miðja leið kominn, og kvað mig vel að honum
sótt hafa og mér mundi meira gott fylgja. Og með því kvöldmáltíðartími var
kominn biður hún sitt hoffólk að taka mig að sér upp á sinn borðsal og
einkanlega gjöra mér til góða. Hún setur tvo erfiðismenn að vaka á meðan yfir
honum. Þessir hofmenn höfðu stórdrykkjur eftir venjunni, en ég veik mér burt og
til þessa manns og sat hjá honum alla þá nótt einsamall, og var ég í þá bók að
horfa sem" Sá andlegi herradagur" nefndist. Eigi vaknaði hann fyrr en bjartur
dagur var kominn. Þá vaknar hann og tekur til nokkuð að fantisera og í höfuðórum
að tala. Ég geng svo til hans og bið ég hann Guð að ákalla. Hann gegnir því að
litlu og sofnar aftur nokkra stund. Síðan vaknar hann og spyr hvar hann sé. Ég
segi honum það. Eða hvort hann hafi nokkrum mein gjört? Ég segi nei. Síðan spyr
hann mig að hver maður ég sé. Ég segi honum slíkt er til hlýddi. Svo kemur fólk
þangað. Herramannsfrúin kom einnin og góðan dag með glaðværð honum og mér
bjóðandi, og fagnar yfir heilsu síns þénara. Hún skenkti mér ríkisdal og Mandrup
hennar herra, hver eð kærlega þökkuðu mér fyrir mitt ómak. Alls var ég þar í
tvær nætur í loflegri veiting og atlæti elskulegu, og buðu mér sig að finna
aftur nær þau þangað kæmi aftur, ef mér og þeim svo auðnaðist. Steikarinn gaf
mér hálfs annars dals virði. Síðan hélt ég heim aftur til míns herbergis. Á
næsta degi kom ég upp á munstring, og þar eftir spyr Grabov mig hvar ég hafi í
tvo daga verið. Ég segi honum hið ljósasta. Ekki vogaði hann þar að að finna. Á
þessu sama hausti var ég með öðrum þrjátíu af byssuskyttum til Krónborgar
skrifaður, hvar vér dvöldumst í tvö ár, og eftir gömlum byssuskyttanna rétti og
fríheitum höfðum vér þar til launa árlega átján dali og á hverjum mánuði höfðum
vér til vors kosts fimm slétta dali. Þar féll hverri róðu eða vaktkvartéri
hverja þriðju nótt að vaka uppá Krónborgarsloti, og í hverri þeirri róð var
fimmtíu manns, tíu byssuskyttur og fjörutíu soldátar. Þessi róða eður
vaktfylking skyldi öll við Rauðuport saman safnast þá klukkan sló fjögur eftir
miðdag, sem er stund eftir nón, og af vaktmeistaranum skarplega álitin hvort
þeir drukknir væri og rjóðir í andliti. Hélt þessi vaktmeistari að sá drukkinn
væri, og ef sá maður því neitaði, lét hann kladit taka hann heim með sér var ein
járnspöng þunn honum um úlfliðinn saman krókuð lauslega, án tilfinningar. Uppá
henni var útþrykkt, það er Kristján fjórði. Þangað flykktust bæði soldátar og
byssuskyttur að drekka með honum, og hver sem svo er og kallast fangi hann
drekkur frí. Þar situr hann til morguns og bíður slotsherrans og vaktmeistarans
ályktunar, hvort hann skuli án straffs laus látast og aftur upp á slotið ganga á
sína vakt og uppfylla sína tímatölu, sem honum bar með nótt og degi á sínum
skildbekk að standa, eða upp á þann stóra og hrygghvassa tréhest að setjast, er
jafnan á slotsplássinu stendur, og þar vægðarlaust sitja með járn um fætur undir
hestkviðinn er honum skuli niðurþrykkja, og sterkum lás þar fyrir, og svo langan
tíma sem ályktað verður. Nú er þar aftur til að víkja er ég nú frá veik, þar öll
vaktin við Rauðuport á tilsettum tíma, er fyrr var greint, saman safnast í því
vakthúsi er þar stóð, biðu þess tíma er vaktin skyldi uppþrekkjast.
Vaktmeistarinn, sá eð Kaspar hét, einn þýðverskur mann, sat á gaflbekknum miðjum
og sinn róðumeistari honum til hvorrar handar, sem höfuðsmenn voru fyrir minni
vakt. Einn þeirra hét Hans Tobrich en annar Andrés Muler, mjög gamall maður.
Þessir tveir menn voru frómir og ágætir og sem mínir elskulegir feður. Son átti
Andrés Muler í Kaupinhafn, sem var einn bartskeri og hét meistari Blasius, einn
frómur maður. Sá hafði þrjá menn uppskorið lifandi og þeirra meinlæti úttekið og
með Guði heilbrigða gjört. Á vinstri bekk sátu soldátar, en byssuskyttur á
hægri. Trumbslagariinn gekk út tvisvar, en í þriðja sinn er hann út gekk upp á
trumbuna að slá gengu allir út með vaktmeistaranum í fylking, hver í sinn lið og
orðu, eftir því sem í fyrstu var niður sett og hverjum pláss einkað í stöðu og
gangi. Fyrst gengur vaktmeistarinn undan með sinn holbor gildan, síðan
trumbslagarinn til hægri handar píparanum, síðan fremst í fylking, sem kallast
kapelarer í sínum lið, síðan hinir aðrir soldátar, síðan byssmeistarar eður
byssuskyttur í liðum, að jafnaði sem í þeim fyrsta lið. Liðir kallast breidd
fylkingar en róð lengd fylkingar. Svo gengur hann með alla þá fylking yfir
slotsbrúna, sú eð hvert kvöld er uppdregin og hurð er á næturnar fyrir
slotsportinu, og í gegnum allan hvelfinginn, í hverjum að eru steintröppur þær
eð liggja á snið neðan á slotsmúrinn, sem liggur í kringum allt slotið. Og
gengur hann með þessa fylking suður fyrir slotið, þá er eitt slétt pláss að
einum útklöppuðum og velfáguðum stórum ferköntuðum steini, sá eð létt smelltur
og þétt felldur er ofan í plássið. Á hann var úthöggið. Vaktmeistarinn,
trumbslagarinn, píparinn og munsturskrifarinn gengu þangað, en soldátar og
byssuskyttur gjörðu úr sinni fylkingu einn hring umkring þessa fjóra. Síðan
setur vaktmeistarinn höfuðklæðið af sínu höfði, og síðan sérhver einn, segjandi
í þýsku máli: " Guð gefi yður góða og farsæla nótt, erlegum soldátum og
byssmeisturum. Vitið að þessi vakt sem yður er nú að höndum komin, er Guðs og
vor, vil ég því sérhvern erlegan soldát og byssmeistara áminnt hafa að sjá vel
fyrir sér og sinni vakt, svo engin klögun upp á komi, og að svara til síns
nafns." Síðan les vaktskrifarinn upp sérhvers nafn. Kladit hoppar í kring og
tekur hvern þann sem drukkinn finnst heim með sér. Slotsmúrinn er ferkantaður. Á
hverju horni er rúndel. Á hverjum þeim rúndel stendur einn maður með byssu og
sverð við síðu, og sá fimmti maður stendur fyrir utan vakthúsdyr soldátanna, svo
fimm menn standa í þessum fimm stöðum í einu, en tíu umskipti verða með nótt og
degi, svo það er fimmtíu fólks sem hverja nótt og dag á slotinu vakir. Þessi
hegðan varir þar sífelldlega. Vaktmeistarinn læsir hvert kvöld portinu sjálfur,
og hverja nótt er hann uppá slotinu, utan nær hann biður hópmanninn, það er
slotsherrann, um leyfi þar til að hann megi heima hvíla í sínu herbergi. Fjórir
eðlamenn velforsóttir þjóna hér að auk uppá kastalanum Krónborg, sem kallast
adelbúss eður gerunn. Þessir menn gjöra umskipti að vaka, svo hverjum ber sín
nótt til þess að reyna vaktina og kringumgang að hafa á slotsmúrnum, og að
handgrípa þá sem ógætilega sína vakt standa, svo þeir þess vegna yrði gripnir af
þessum rúnngöngurum, eður ef nokkrir sofandi fyndist. Nú er það í valdi þessara
betrúaðra manna nær þeir svo finna einn í sinni vakt sofandi eður illa sig
athugandi, svo hann þess vegna verður gripinn, að deyða hann þar strax, eður með
sér lifandi til vaktmeistarans að leiða, svo hann þá í fjötra innsetjist og að
morgni líflátist, hvað títt skeður á slotum og festingum þá ólukkan einum til
vill, og einn nýlega hent hafði litlu fyrri en ég þangað kom með mínum
lagsmönnum, hverjir eftir stríðsmanering og vísu eru af fimm þeirra
kompagníbræðrum og bestu vinum á tilsettu plássi í hel skotnir, hverja þeir
sjálfir útvelja úr heilu kompagníi. Nær vér fyrst þar komum urðu á þriðja degi
þar eftir á því úthöggna steinhúsi er fremst á múrnum stendur og að sundinu og
yfir að Helsingborg vendir, kónglegrar Majestets artíkular fyrir oss upplesnir,
og af oss eiðar teknir upp á trú og hollustu við kóng og krúnuna, hvað þrisvar
skeði um þann tveggja ára tíma ég þar dvaldist, og eiðar endurnýjaðir. Hverjum
af oss voru tvö stykki fengin að vakta og hönd yfir að hafa. Mér voru fengin tvö
koparstykki sem næst stóðu steinhúsinum sem lysthús nefndist. Þau voru þrír
málfaðmar á lengd og vörpuðu lóði yfir Eyrarsund, er vóg 32 merkur. Aðrar tvær
horfðu til vestur að borginni við, er Helsingeyri nefndist, en slotið kallast
Krónborg og eru þess múrar við sjómálið upphlaðnir. Ei minnist ég múrshæðina, en
víst meina ég það fimmtán faðma hæð vera. Það eru margir kimar niður við
sjómálið, hvar inni liggja gömul og hræðilega stór stykki og gluggar stórir
fyrir hverju stykki er beint liggja við skipanna sjómáli ef með þarf, kastalann
að verja. Þar niðri í þessum kimum er geymt harðatorf til slotsins og
vakthúsanna tveggja og höfðu soldátar eitt en vér annað. Í hvoru þeirra stóð
stór kakalofn, og brann eldur í þeim nætur og daga frá því að kæla tók um haust
og fram langt yfir páska. Mikil frost komu þar annan veturinn er ég þar var, svo
að Eyrarsund lagði um þorra og fram á föstu, svo bændur af Helsingborgarlandi,
sem er úr Skáney, komu á vögnum yfir Eyrarsund, sem að er vika sjávar milli
Krónborgar og Helsingborgar, til torgs með allra handa vöru, æta og óæta, eftir
gamallri tilskikkan að nær svo við bar að Eyrarsund liggur og þeir á vögnum
komast mega yfir Eyrarsund, þá hafa þeir frítt torg í Helsingeyri, en ei oftar.
Þetta skeði á því ári er vöndur sást á lofti eða sú halastjarna. XV. kap. Á því
öðru ári er ég þénti á Krónborgarsloti, sem var 1620, umgekk mikil pest í
Danmörk, svo að í Sælandi afgekk sjö þúsund manns, í Noreg fjögur þúsund, í
Jótlandi fimm þúsund. Nú er svo tilsett í kónglegrar Majestets artíkulum og þar
inni verður strengilega fyrirboðið þeim öllum sem uppá slotinu þéna að ganga í
pesthús. Nú bar svo einn tíma við, að einn maður af vorum selskap, Tómas Randers
að nafni, lá mjög tekinn í pest, en nokkrum af oss var kært til hans og gengum
því einn dag þrír til samans að hugleiða um hvernin þessum vorum kærum vin liði.
Og í trausti Guðs gengum vér inn í forstofuna, er þar svo kallast, það er inn í
sjálfar bæjardyrnar, og kölluðum til kvinnunnar er þar átti fyrir að ráða og
spurðum hvernin Tómasi liði, en hún kvað honum vera í afturbata. Vér báðum hana
vel lifa og honum fyrir oss heilsa. Vér gengum svo þaðan og hugðum að engir
mundu þar hafa við mátt verða varir, en máltæki gamalt er það, að: Svo bar við
einn tíma, er mér féll sú fyrsta vakt til um kvöldið, sem voru tvær
klukkustundir í senn, að vaktmeistarinn Kaspar sendi boð til mín, eftir það hann
var búinn að læsa slotsportinu, að ég gengi af skildbekknum heim til hans, hvað
þó ei plagaðist tíðum, og setti þann í staðinn í mína vakt sem sendur var. Og
nær ég kom í vort vakthús, þar var vaktmeistarinn og sátu allir yfir máltíð þar
inni, því hverjum leyfðist að láta færa sér mat á kvöldin úr sínu herbergi, áður
en portin tilluktust. Nær ég kem býð ég gott kvöld. Hann tók mér vel, og spyr
hvort ég vilji ekki sitja og fá mér líka mat. Ég segist það muni þiggja þegar
minn tími sé þar til kominn. Hann þegir litla stund. Ég spyr hvert erindi hans
sé við mig. Hann kvaðst ætla nokkuð vera mundi. Hann spyr mig hversu oft
kónglegrar Majestets artíkular hafi verið upplesnir síðan ég þar komið hefði. Ég
kvað þrisvar að upplesnir verið hefði. " Svo veit ég," segir hann," að þú munir
þeirra innihald vel athugað hafa." Ég lét þar fátt yfir. " Mig minnir," segir
hann," að þar inni fyrirbjóðist í pesthús að ganga þeim öllum sem á slotinu
þjóni." Þessu samsinni ég. " Þá veit ég," segir hann," að þú munir þar vaktan á
hafa tekið." " Ei veit ég annars," segi ég. " En ég voga að segja," segir hann,"
að þú hafir nýlega í pesthús gengið." Ég varðist því og harðlega neitaði. Hann
spyr mig hvort ég dirfist sinn framburð að rengja? Ég kvaðst frjáls fyrir
hverjum allt ósatt aftur að bera og sem mér ranglega tiltalað yrði, en því
neitaði ég ei, að ég hefði spurt eftir einum kónglegrar Majestets þénara. Hann
segir ég lygi. Ég hefði víst til hans gengið og hjá honum etið og drukkið. Ég
kvað þá alla ljúga sem ósatt segðu. Hann spyr mig að hvort ég dirfist að segja
sig lygi mæla? Ég segi, ekki af sjálfum sér, því hvað hann segði, það talaði
hann eftir öðrum, og bað ég hann þann mann auglýsa. Ei vildi hann það gjöra. Ég
kvað Guð almáttugan að hitta einn og sérhvern þar hann vildi, af sloti eða á,
því allir stæði eins naktir fyrir dauðanum, hvort hann væri innan múra eða utan,
þá Guð svo vildi vera láta að sérhver og einn burtleiðast skyldi. Öllum þeim þar
inni voru og hans lund þekktu hnykkti við, bæði við mína dirfsku og hans
hóglyndi við mig, og enginn maður vogaði einu orði að ansa fram í okkar ræðu.
Síðan gjörðist hann hinn mildasti, drakk mér til og sinn skerdisk með góðri fæðu
afhenti. Yfir þessu undruðust menn stórlega. Þessir vaktmeistari átti tvo unga
syni. Einn þeirra var tólf ára en annar þrettán ára að aldri. Pest greip þá báða
hart, að þeir innan tveggja daga voru burt liðnir, hverja hann mjög sorgaði en
ei síður fylltist hatri við mig, hvað hann leynilega með sér faldi og var mér
óvitanlegt, þar hans besti vin, Hans Tobrich, minn sá annar róðumeistari og
elskulegur sem faðir var mér alla tíma, tók mig einn tíma leynilega á tal og
gjörði mér trúlega viðvörun, og bað mig að gæta mín sem best fyrir
vaktmeistaranum, því hann bæri mikla ofurþykkju til mín af þeirri ræðu er við
höfðum síðast í vaktstofunni, og það hann svo skjótt hafði misst sína tvo syni
eftir okkar viðræðu, og meinti mig einn spámann vera. Hann biður mig engan þetta
vita láta, hverju ég honum trúlofa. Hann segir helst muni hann mig umsitja nær
tunglþrot væri á minni skildvakt. Eitt sunnudagskvöld bar svo við að hann lætur
bera upp á kastalann átján potta af Rostockarbjór, sem er besta öl þar ytra, sem
hann var aldrei vanur að gjöra. Nú bar svo við, að mér og tveimur öðrum af mínu
liði bar vakt á þeim litla rúndel þessa nótt, en mér fyrst um kvöldið með
soldátum, nær vaktmeistarinn upphóf sína öldrykkju í vaktstofu byssuskyttanna.
Og eftir því sem hvert tveggjamarkastaup um gekk inni, sendi hann mér það út.
Baltsar Lynbeck hét sá maður er til mín ölið út bar, og með hverju staupi gjörði
hann mér bróðurlega viðvörun að ég skyldi mín fyrir vaktmeistaranum sem best
gæta. Ég segi, eigi skuli hann formerkja mér nokkra viðvörun gjörða af neinum,
með því ég hafni hans góðvild, heldur skuli ég ókotmannlega við taka, svo hann
síður merkja skuli að ég hans ásetning í neinu viti eður hugleiði. Svo líður á
kvöld og yfir dagsetur, og svo var myrkt að ei sá ég ofan á mínar hendur. Nú bað
ég Guð almáttugan að styrkja mig mínum öllum óvinum á móti, svo ég fengi það að
líta sem mér lægi mest makt á. Eigi vildi hann bera sinn lyklahring úr
vaktstofunni í það sinn, svo mjög var hann viðleitandi að koma mér í ólukku og
mínu lífi umsát gjöra. Um síðara varð ég hans var, með því slotskirkjan var
nærri um miðdiki slotsins, og var hvítara en slotið annars staðar, fékk ég hann
fyrir Guðs náð deildan við slotsmúrsbirtuna, svo ég var fullviss að maður vera
mundi. Eigi gaf ég mig strax upp, fyrr en hann kom hið nálegasta mér sem verða
mátti, hvað ég með guðlegri hjálp gjörði með ásetningi og vilja, því að ég vissi
það vel að honum mundi þykja veiður í höndum og hugsa um gott til krásar. Og nær
hann var svo nálægt kominn sem ég hugði með spjótinu ég mundi til hans seilast
mega, þá gaf ég svo mikið hljóð af mér sem hæst og ógnunarmest ég orkaði, af
hverju hann frábærlega skelfdist, svo hann hrökk langt til baka og sagði til sín
kjökrandi, að hann væri gerunn, eður sá umkring gengi. Ég bað hann afvíkja. Sú
hin fimmta vakt, sem stóð fyrir vakthúsdyrum soldátanna, kvað mig í það sinn sér
líf með Guði gefið hafa, af því hann fékk svo gjörla mitt kall að heyra. Þar
gekk vaktmeistarinn inn til hvíldar eftir venjunni. Um morguninn kemur
vaktmeistarinn inn í vora vaktstofu. Ég bauð honum góðan dag. Hann tók mér
varla. Hann spyr mig að hvort ég hafi ásett mér að æra sig í gærkvöldi, eða
vitstola verið. Ég kvað hvorki vera. Hann segir enginn hafi sér slíkan skelk
gjört, og sagðist lengi hans minnugur vera. Ég bað hann ráða, en svo hann skildi
mig tíðkaði ég gamalt máltæki, að sá byði sitt hár sem annars reytti, og gekk ég
svo út. Hann segir að mér burtgengnum við Hans Tobrich, að ei muni sig gilda við
mig illt að eiga. Hans Tobrich segir honum það litla gustuk vera við mig
framandi og einstaka mann kíf að byrja án sakar, því hvorki sé líf né dauði í
minni hendi. Um kvöldið, nær ég gekk af slotinu og í gegnum Rauðuport og upp
eftir steinstrætinu, í hverju inni var kónglegrar Majestets tollari Kristján
Davíðsson og margt annarra vildarmanna, og ég hugði til herbergis ganga, þá úr
einum vínkjallara var kallað til mín að ég þangað kæmi. Ég þekkti hljóð
vaktmeistarans. Lengi vogaði ég ekki inn að ganga fyrr en Hans Tobrich bað mig
koma. Þar drukkum við til þess á vakt var hringt, og drukkum við okkur þar til
sátta. Lét hann mig síðan í meinleysi á meðan ég þar dvaldist og allir soldátar.
Á dögum Haralds kóngs hins hárfagra byggðist mest Ísland, sem segir í sögum; en
er landnámsmenn höfðu numið land við sjó og næstu héröð, tóku þeir að byggja
meginlandið þar eftir. Þar er fyrst frá að segja í þessum þætti, að maður
mikill, Ármann að nafni, bjó í felli því er Ármannsfell heitir og er skammt frá
alþingi á Íslandi. Víkur nú sögunni til bónda þess er bjó á bæ þeim er
Skálabrekka heitir; hann var auðugur maður og kvongvaður; hann átti syni þrjá;
er ei þeirra nafna getið, utan eins er Þosteinn hét. Hann var öðrum mönnum miklu
stærri og þreklegri, drungaligur og digur, óhýr og þumbsligur, og ekki mælti
hann jafnaðarliga við aðra menn, þó þess væri á leit farið. Hann lagðist strax á
unga aldri í eldaskála og hirti hvörki um sið né sóma æðri manna. Alltjafnt var
hann reiðubúinn að fremja soðningar og kokkamennsku, þá við þurfti, og var hann
því tamur á eldastörf. Ekki höfðu menn álit gott á honum, því flestir héldu hann
aulamenni mikið og kváðu að enginn krellur mundi í hönum vera. Varð hann þó samt
mörgum nafnkunnugur af kokkstéttinni, sem hann dagliga iðkaði. Þar með var
klæðabúnaður hans mjög breytiligur, so menn gjörðu þar af gys og aðhlátur, því
Þorsteinn var í víðum vaðmálsstakki og vingsaði báðum örmum út af sér hvar eð
hann gekk, og lét mjög lássaraliga. Á höfði hafði hann loðinn kálfsbelg, sem
kræktur var um háls honum, en upp úr belgnum dinglaði róa löng, sem náði allt
ofan fyrir ásjónu hans. Fyrir þessar athafnir lengdu menn nafn hans og kölluðu
hann Þorstein gála. Ekki að síður hætti hann eldastörfum sínum, allt þar til
hann var 19 ára gamall. Var það þá mál manna að hönum mundi einskis góðs auðið
verða, sakir fíflskapar hans. Bræður Þorsteins voru menn efniligir þegar á unga
aldri, og þótti öllum betri von á því að þeir mundi nokkurn manndóm sýna. En sem
þeir voru fulltíða, sömnuðu þeir miklum auði og ágróða, bæði í vopnum og góðum
hestum og öðru lausafé. Hér af þóttust þeir miklir menn og létu drjúgt yfir sér,
og nær þeir sá Þorstein gála bróður sinn sitjandi við öskustó, hæddu þeir hann
og gjörðu hönum svívirðing í öllum efnum. Ekki lét Þorsteinn sér neitt um það
finnast, heldur var samt að iðju sinni í eldavastri. Faðir Þorsteins var mjög
ríkur af kvikfénaði, so hann hafði árliga sex hundruð sauðfjár á heimabúi sínu,
þar með fjölda uxa og kúa, en heimaland bónda kunni ekki allt kvikféð að annast;
skipar hann því þrælum að fara til og skipta í sundur kvikfénaði og færa á hin
bú, því hann átti tvö annarstaðar. Það var gjört sem bóndi skipar, og var þó
eftir heima meir en nægilegt. Fékk hann nú fjármanni heimabúsmalann í hendur til
vöktunar, og fórst honum það vel um hríð. Það bar til eitthvört sinn um sumarið
að sauðmaður bónda var staddur hjá hjörð sinni. Veður var blítt og sólskinshiti
mikill. Hann leggst niður í einum skógarrunna og sofnaði fljótliga. Skelldi nú
yfir þoku og myrkri, so hvörgi sá um kring. Lét smalamaður mjög illa í svefninum
og dreymdi að eitthvað harðsnúið hjá sér færi. Hann vaknaði og sprettur á fætur
og vill vita hvað í efnum er. Skyggnist hann að fé sínu og sér það þó hvörgi
nokkurstaðar nærri sér vera; var það allt á burt horfið, so smalamann undraðist
næsta, og varð mjög bilt við þetta tilfelli. Hann hleypur nú af stað og stefnir
upp um fjöll og hæðir, og finnur þó ekki féð að heldur; leitar hann nú innan um
skóginn, og var það ekki auðsókt, því skógurinn var bæði þykkur og limahár.
Komst hann nú í mikla mannraun af þessu efni og gat þó öngva bót á ráðið. Leið
so af nóttin og dagurinn að hann var í þessari eftirleit. Um síðir kom hann heim
að Skálabrekku og tjáði bónda frá sínu raunaefni og var mjög þungbúinn í skapi.
Bóndi varð fár við soddan tíðindi, sendi því skjótt af stað einn af þrælum sínum
í eftirleit sauðanna og fékk hönum reiðskjóta dávakran. Þræll var fús til
þessarar farar og tvílaði ekki neitt fyrir sér; stefnir hann nú á þá leið sem
liggur til Ármannsfells og lét hestinn geisa sem mest mátti. Ekki var mönnum
ljóst hvað til tíðinda bar í ferðum hans, en af því hönum varð ei auðið
afturkomu, héldu menn að yfir hann mundi hafa dunið eitthvört óskapdægur, og
sást hann ei meir að sinni. Eftir þetta sendu bóndi af stað annan þræl sinn og
bað hann fara að leita fjársins og sagði honum mundi betur takast en hinum.
Þrællinn gjörir skipun húsbónda síns og skundar af stað sem hraðast hann kunni,
og þó veit hann ei í hvörja átt hann skal að fénu leita; verður það þá að ráði
fyrir höndum að hann stefnir sömu leið og hinn fyrri undir Ármannsfell, og
heldur að þangað muni hafa safnazt fé bónda; en það vildi ei so tiltakast sem
hann þenkti; hann fann hvörki féð, og eigi kom sjálfur heim aftur. Nú verður
bóndi og húsfreyja mjög sorgandi af slíkum tilburðum og fjárskaða er þaug fengið
hafa. Hann skipar sonum sínum að þeir fari að leita eftir fénu, fyrst þrælum
vinnist ei auðna til, og þeir séu báðir dauðir. Nú meiga bóndasynir reyna sína
góðu hesta í sauðaleit þessari; búast þeir nú að skjótu bragði til þessarar
ferðar og eru ókvíðandi öllum háskasemdum, ríða so heiman frá bænum sem þeirra
leið tilliggur. Annar þeirra stefnir upp Ísólfsgötur og hélt undir Skjaldbreið;
var þar þá byggð mikil, þó nú sé affallin fyrir óveðráttu og sandfjúki; samt
sjást þar tæftur margar. Hann kemur að bæ þeim er réði fyrir bóndi sá er Eirekur
hét; hann var auðigur maður og kvongvaður og átti mörg börn, bæði syni og dætur.
Bóndason stígur af hesti sínum og ber að dyrum. Eirekur bóndi gekk til dyranna
og lauk upp, bauð hönum inn með sér að ganga, og það þáði hann. Nú hafði það
spurzt víða um sveitir að Skálabrekkubóndi hafði misst búsmala sinn, og þótti
mönnum það mikils vert, en synir bónda voru nú sjálfir í eftirleitinni. Var því
flestallra meining sú, að bóndason þessi, sem kominn var til bæjar Eireks bónda,
mundi þess erindis kominn vera að halda spurnum fyrir um sauðfé föður síns, en
hann lét það ekki á sér heyra í nokkurn máta, heldur var einungis hans erindi að
skoða dætur Eireks bónda og skruma mikið af ríkdóm sínum, en margur gjörði hér
af gys og kímni, þó hljótt ætti að fara. Var hann þar í góðu yfirlæti um nóttina
og fór síðan heim aftur við so búið; var þá og líka bróðir hans heimkominn og
hafði hvorugur neitt gott afrekað; vöx nú af slíku sorgarefni hjóna, og undu
þaug illa við hag sinn. Það var einusinni að húfreyja gekk í eldskála og mælti
við Þorstein gála son sinn: " So er nú komið, Þorsteinn," segir hún" að eg kann
ekki lengur að veita þér uppfóstur, sakir þess að efnaskortur er nú orðinn í búi
voru, og það sem eftir er af matföngum verður að hagtæra aðkomandi mönnum; máttu
því éta ösku einungis og lifa við það sem tilfellur í soðhúsi; sé eg það víst að
þú ert dugnaðarlaus til allra framkvæmda og lyddumenni mikið, en þó er það ráð
mitt þér til handa að þú skreiðist nú á fætur að leita eftir sauðfé föður þíns,
því nú eru allir uppgefnir af lúa og mæði sem að því leitað hafa, og so búnir
aftur komnir; og ef þér yrði auðið að finna það, mundir þú fá mikinn forprís, og
þitt nafn mundi lengi uppi vera hjá öllum." Þorsteinn svara móður sinni hýrlega
og segist gjarnan vilja gjöra skipun hennar, stendur upp úr bælinu sem skjótast
og hristir dúða sinn; verður nú húsfreyja nokkuð blíðari í máli við hann, gengur
síðan fram og sækir hönum fæðu og gefur að eta; hér með þrífur hún belginn af
kolli hans og býr hann til ferðar sem bezt hún kunni, fékk hönum annað höfuðfat
sæmiligra. Var Þorsteinn þá hreinn og bjartur á hár að líta, og liðaðist það
niður um herðar hönum, en móður hans varð glöð við, er hún sá að hann var
sómasamligur ásýndar, og óskaði hönum allra heilla. Kveður hann hana vinsamliga,
og skilja með blíðu, síðan gengur hann af stað og hafði birkistaf í hendi sér.
Bræður hans eru úti staddir og sjá til ferða hans; þeir hæða hann eftir vanda
sínum, en hann sinnti ekki orðum þeirra að neinu og lét sem sæi þá ekki. Hann
heldur rétta stefnu heiman frá bænum og á þá leið sem liggur til Ármannsfells,
er nú mjög óvanur við ganginn og mæðist fljótliga. Líður nú dagurinn áður en
Þorsteinn er kominn undir Ármannsfell og sér ekki neitt til sauða föður síns.
Hann gengur í kringum fellið og skyggnist vandliga að fénu og finnur þó hvörgi.
Þá mjög er nú orðið kvöldað, finnur Þorsteinn að sig tekur að syfja náliga, so
hann getur sér varla uppihaldið. Sér hann nú skammt frá sér einn hellir og
skundar þangað og vill þar láta fyrirberast um nóttina, því hann var orðinn
þreyttur og göngumóður. Hann bograst nú inn um hellirsdyrnar og veitir það
erfitt, því Þorsteinn var bæði hár og digur, en dyrnar þröngvar og mjóar; og sem
hann er innkominn, sér hann að hellir þessi er hálfur fullur af sauðataði. Þá
mælti Þorsteinn með sjálfum sér: " Eg vildi eg vissi hvað orðið væri af fé föður
míns, hvört heldur það er á fjöllum uppi eður af tröllum heillað; en það veit
eg," segir hann," að einhvör er sá sem átt hefur þessa hjörð sem hér hefur
innilegið, hvar sem hann á byggð að stýra; mun það einhvör vís og hygginn maður
vera og í mörgum hlutum frægur og forstandugur og vel að sér um alla hluti."
Síðan gekk Þorsteinn lengra inn í hellirinn og gjörði að líta hvar eð stóð páll
og reka al ryðug. Þorsteinn tók upp amboð þessi og skoðaði og leizt vel á þaug;
hann hugsar nú með sé að hann skuli prófa aflsmuni sína og vita til hvað hann
fær orkað í erfiði, tekur til að stínga og moka skarnið út úr hellirnum af miklu
kappi, og vinnst honum það vel. Hann finnur í taðinu dauðan mannsbút og kennir
að það er sauðaþræll föður síns. Síðan mokar hann lengra innar eftir, og verður
þá fyrir höndum innst í hellirnum hinn annar þrællinn. Hann þrífur þá báða upp á
hendur sér og kastar þeim út úr hellirnum; því næst gjörir að hreinsa amboðin,
þá aflokið hafði þessu starfi; varð hann þá bæði þreyttur og mæddur, þyrstur og
svangur; hann kastar sér flötum niður á hellirsgólfið og sofnaði fljótliga, og
sem hann var sofnaður dreymdi hann að maður kom til hans í svefninum; sá var
tígugliga búinn. Hann heilsar uppá Þorstein og mælti við hann: " Ertu kominn
hingað, eldafíflið frá Skálabrekku; allt skyldi þér vel ganga og lukkusamliga
takast; hefur þú nú unnið og erfiðað óbeðinn í alla staði fyrir mína skuld, og
vil eg það gjarnan góðu launa þér; þar með veit eg að þú ert þyrstur og svangur,
þreyttur og mæddur; er það því makligt að þér sé matur gefinn, þar þú hefur
allvel til hans unnið." Og nú setur þessi maður stórt kjötfat og könnu niður á
hellirsgólfið hjá Þorsteini. Þorsteinn spyr að hvör þessi maður sé, sem sér
ókenndum sýni þvílíkt ágæti? Hinn nam anza: " Ármann heiti eg og er kominn
hingað að birtast þér og láta þig vita það sem þér má til gagns koma. Er mér
lánaður allra handa vísdómur, so ekkert má mér óvart koma. Skaltu það vita að
þrælar föður þíns, sem hér voru inni, veittu mér lastmæli og tillögðu allskonar
háðungar; þess vegna fengu þeir að kanna harðan heljarstig, og dauðasvefninn
sókti að þeim, so þeir kunnu aldrei héðan út að komast. Vil eg nú ekki um sinn
segja þér fleira, en að morgni nær sólin skín, vil eg vitja þín aftur." Hverfur
nú Ármann í burtu, en Þorsteinn vaknar og er mjög íhugandi um þennan fyrirburð;
sér hann að hjá sér stendur borðfat stórt og var dúkur yfirbreiddur; tekur
Þorsteinn fatið, setur í kné sér og fer að snæða; var þar á hin bezta fæða og
feitustu réttir, og nú tók hann könnuna og vill prófa hvað á er; drekkur
Þorsteinn ákafliga, því hann var mjög þyrstur; finnst hönum þetta gott og
dýrmætt öl, og ei hafði hann jafngott fyrri smakkað. Nú var Þorsteinn orðinn
mettur, leggst því til hvíldar niður aftur og fer að sofa; vaknar hann ei fyrri
en sólin skein inn á hellirsdyrnar, stendur nú upp sem skjótast, gengur út og
skimar víða í kringum sig. Hann gjörir að líta hvar maður stóð í einnri fagri
lág; sá var næsta tígugliga búinn og glæsiligur ásýndar, og jafnskjótt hvarf
þessi maður frá augsýn Þorsteins; var það Ármann þó reyndar og hafði yfir sér
hulinhjálm, því hönum voru kunnar allar listir þær sem tíðkanligar voru í
heiminum. Í þessu bili heyrir Þorsteinn að mannsraust mikil kom upp úr jörðunni,
so dvergmálaði undir: " Eg er þetta, Ármann þinn hjálparmaður, þó ekki sjáir þú
mig; vil eg nú enda orð mín við þig og eitthvað gott til með þér leggja: máttu
því einhvörs af mér óska." Þorsteinn varð glaður við þetta og mælti: " Þess
einungis óska eg að þú vildir mér fráskýra, hvar niður er komið fé föður míns."
Ármann svarar: " Ekki er þér gagn að því, þó eg kunni þér það að segja, ef þar
verður ei að heldur bót áráðin, því fé þetta er heillað af flögðum, og er ekki
vinningur því aftur að ná. Máttu kallast mjög fávís maður, er þú vilt gefa þig í
hendur flagða og óvætta og drepa so sjálfan þig." Nú situr Þorsteinn þegjandi og
hlýðir á ræðu Ármanns og fellur þó ei allt í geð; um síðir mælti hann til
Ármanns so segjandi: " Eg vil þó einskis annars þig biðja en þú segir mér hvar
fé þetta er niðurkomið, annars má eg öngva hvíld né ró hafa." Ármann talar þá
enn framar við Þorstein og mælti: " Ef þér er svo mikið um það gefið að berjast
við flögð og tröll, þá vil eg segja þér að þrjár flagðsystur hafa heillað fé
föður þíns; heitir ein Flanka, Flannhildur önnur og Flórsokka þriðja; þær byggja
einn hellir skammt héðan. Flórsokka er stór, digur og ill viðureignar; hennar
embætti er að hún gætir hjarðar þeirra systra; hún hefur eina pípu, með hvörri
hún samankallar fénaðinn í hvört sinn þegar mjalta skal. Flanka ræður fyrir
búinu heima, og er Flannhildur henni undirgefin. Þær raka saman bæði matföngum
og öðru, og er allskyns nægðir hjá þeim systrum. Nú hef eg sagt þér hið sanna
hvar þitt fé er niðurkomið, en þú ert að öllu jafnnær, því þó þú sért mikill
garpur, þá samt mun ein þeirra, sú en minnsta, þig fullsnöggt fá yfirbugað."
Þorsteinn sagði: " Nú samt skal eg reyna til og fara þangað, hvörsu sem takast
vill; hefi eg góða von að þú munir mér lið sýna þá áliggur." Þá segir Ármann: "
Ekki voga eg til, við þaug flögð að stíma, og ei heldur fylgi eg þér þangað, en
þó samt máttu nefna mig, ef nokkuð kann þér við liggja." Síðan vísar Ármann
Þorsteini í þá átt sem liggur til byggða flagðanna; kveður hann nú Ármann, og
skilja þeir með blíðu; heldur Þorsteinn leið sinni um fjöll og heiðar, og var
þar allt kvikt af sauðfénaði. Hann greiðir nú ganginn og öslar jörðina allt upp
að ökkla, til þess hann er kominn gagnvart fénu, tekur þá að hóa og takka á það
með miklum hljóðum, so dvergmálaði í hömrunum. Þetta heyrir hjarðpíkan Flórsokka
og hefur sig af stað frá hellirnum, takandi með sér hljóðpípu sína, skundar út
og sér til ferða Þorsteins og verður mjög ámáttlig, þrífandi upp pípuna, hrín og
blæs í og rífur kjaftinn, svo hjörðin öll stökk saman í hópa. Nú verður hún
heldur nokkuð skrefadrjúg og stefnir á Þorstein með miklum tröllkonulátum, en
hann hopar hvörgi undan. Hún hleypur í fang hönum og vill strax koma hönum undir
sig; mátti hér sjá mikinn aðgang, so allt gjörði undan að hrökkva er fyrir þeim
varð. Sókti Flórsokka fast á Þorstein, so hann hörfaði undan nokkuð, en þó samt
varðist hann vel og karlmannliga og stóð föllin af sér, þar til um síðir að
Flórsokka gat mætt hann, so hönum var búið að springa. Hann nefnir nú Ármann til
hjálpar sér, og var hann þar strax kominn; tók hann þá streng og brá um fót
henni; féll hún undir en Þorsteinn ofaná; síðan tóku þeir báðir flagðið og
toguðu sundur milli sín, skiptandi henni í tvo parta, og urðu það hennar ævilok.
Þorsteinn þakkar nú Ármanni góða fylgd og liðveizlu og vill af stað aftur fara
að leita eftir hjörð sinni, og heldur til heiðar upp þaðan. Flannhildur hafði nú
verið á flakki og séð til helfara systur sinnar; verður hún ákafliga reið er hún
sér Þorstein ganga um hlíðar uppi og rekur upp úr sér ógnarliga skræki, öskur og
óhljóð, so ekkert kunni að standast; og með þessum flegðuhætti æðir hún eftir
Þorsteini og hafði þrjá faðma í hvörju feti; hér með héngu augun útbyrðis úr
haus henni og lét mjög tröllsliga. Af þessu verður Þorsteinn ákafliga hræddur,
so hann veit ekki sitt rjúkanda ráð, því flegða þessi var ófrýnlig að líta. Hann
kallar enn á Ármann sér til liðveizlu, og var hann þar komin hönum til hjálpar;
tóku þeir um fætur á flagðinu og rifu hana kvika í sundur, so hún gekk öll úr
augaköllunum og lét sitt líf með harmkvælum. Nú situr Flanka eftir heima og
þykir mjög lengja systrum sínum, vill því vita hvað í efnum er. Hún flanar af
stað með skessilátum miklum og stikar á hæðir upp, sér hún að fé allt er komið
saman í hópatal, og því næst gjörir að líta hvar Þorsteinn fer, en systur hennar
liggja dauðar þar á hæðunum. Henni bregður svo við að hún hamast nú og ætlar
vitið að missa með skringiligum óhljóðum, orgi og emjan, veður jörðina upp að
knjám og æðir að Þorsteini í ákafa miklum og vill fyrir hvörn mun hefna systra
sinna. Verður þeirra aðganga allstórmannlig, so allt gekk úr lagi. Þykist
Þorsteinn nú hafa komizt í mestu aflraun, og verður hann orkuvana af hennar
sviptingum, biður því sér hjálpar af Ármanni, og var hann þar nálægur; urðu nú
stórkostlig umbrot, hljóð og háreysti í þessum viðskiptum, og að endalyktum lét
hún sitt auma líf með sömu atburðum og systur hennar. Þorsteinn þakkar nú
Ármanni góða liðveizlu og vill á stað halda eftir fé sínu og er öngvu kvíðandi.
Þá mælti Ármann við Þorstein: " Það ætlar þú að nú séu endaðar þrautir þínar." "
Víst er eg ekki þar um kvíðandi," segir Þorsteinn," þó nokkuð megi framar
ídálpa, fyrst mér hefur unnizt að finna aftur fé föður míns." Ármann segir: "
Eftir áttu enn meiri mannraun en þessa, þvíað bræður þínir munu leggja á þig
öfundsþótta og illviljaðir vera í öllu því þeir megna. Kálfur kýrauga er maður
nefndur; hann góður vinur föður þíns og ættaður af Hálogalandi. Hann mun hingað
koma í sumar til kaupferða. Hann er versti maður viðureignar og ódæll við þræla
sína. Bræður þínir munu af hatri selja þig Kálfi til þrældóms. Hálfsystir á hann
eina; hún er drottning í Dölum og hinn mesti skörungur, so í þeim byggðum er
ekki hennar líki. Þangað mun Kálfur kýrauga þig senda, og ertu mikill
hamingjumaður ef þú kemst vel frá þessari hættuför, því drottning hefur þann
siðvana að hún setur þeim öllum þrautir sem þangað koma og hefur sá enginn enn
nú fundizt sem þær hefur unnið. Margan hraustan mann hefur hún tilfengið, bæði
af Hálogalandi og annarstaðar, að vinna þessi afrek, og hafa þeir ei annað
þangað sókt en dauðann. Öngva kann ég liðveizlu þér að sýna í framandi löndum,
en þó samt máttu nefna nafn mitt ef þér liggur nokkuð við, og mun þér að nokkru
gagni koma. Við því máttu búast að Kálfur muni hafa þig til þrælkunar fyrst um
nokkra tíð, og síðan þar eftir senda þig til systur sinnar. Er það löng og
hættusöm ferð er þú átt fyrir höndum, og falla mörg vötn á þeirri leið, sem
ómögulegt er yfir að komast, en eru þó ei ferjustaðir neinir á þeim; þar er á
meðal annars eitt það fljót sem verst og háskasamligast er yfirferðar, vegna
hárra hamra sem þar báðumegin að standa. Þegar þú kemur að þessu fljóti, skaltu
ganga fram með því, þar til þú sér það rennur í einum fossi við gljúfrin; þar
muntu hitta einn hellir fyrir þér; í hönum býr bróður minn sá er Grámann heitir,
og er hinn ágætasti maður og góður vinur sínum, en við ókunniga og framandi er
hann ei so skapfelldur; en hér er nokkuð það sem þú skalt hönum færa." Tók
Ármann þá upp hnýtilskauta og rakti innan úr því fingurgull eitt; var það mikið
gersemi; fekk Þorsteinn og mælti: " Þetta fingurgull skaltu vel forsvara og færa
mínum bróður; mun þér slíkt að gagni koma nær þú finnur hann. Hann á klæði eitt
sem líður í lofti; á því er mikill meistaradómur, so ei má annað jafngott finna.
Á þessu klæði mun hann þig flytja til byggða drottningar. Erum við bræður þar
uppaldir í þeim öræfum sem eru á Bjarmalandi, hvar drottning þessi fyrir ræður.
Var faðir okkar einn hinn mesti vísdómsmaður og kunni fornmanna dyggðir, átti og
marga gripi fáséna. Fór eg að kanna vesturálfu heimsins og vildi eg prófa ýmsra
landa gæði og flutta eg mig hingað til þess lands á því klæði sem minn bróðir á;
er nú síðan 17 ár eg fór þaðan, og nam eg her staðar í þessu felli frá öðrum
mönnum, því eg er ekki við alþýðu skaptur. Segðu kærar kveðjur mínum bróður
Grámanni, og eg biðji hann liðsinna þér í nokkru. Kann eg ei meira til með þér
að leggja að sinni, en þú skalt breyta eftir mínum ráðum, og lát þeirra ei getið
verða, því þar á liggur þér stór makt. Farðu nú vel með allri heill frá mér, og
sé lukkan þér meðfylgjandi á allan hátt." Þakkar nú Þorsteinn Ármanni alla
liðveizlu og hollar ráðleggingar og skilja með kærleika. Síðan tekur hann pípu
þá er átt hafði Flórsokka og blæs so hátt að hjörðin öll stökkur saman í hópa,
rekur nú þennan mikla grúa undan sér heim að Skálabrekku. Varð mönnum mjög bilt
við er þeir sjá Þorstein afturkominn með féð allt, einna mest bræðrum hans, en
móðir hans fagnar hönum og bað hann velkominn og gaf hönum fæðu. Síðan leggst
Þorsteinn aftur í eldskála að vanda sínum, en faðir hans bað hann ei það gjöra
framar og bauð hönum klæði sæmilig til brúkunar, en Þorsteinn vill það ei
þekkjast. Bræður hans fylltust af heift og hatri og sögðu hann væri orðinn
trylltur og gjörðu hönum allra handa svívirðing. Ekki gaf Þorsteinn sig neitt að
því, og fór nú svo fram um hríð. Það bar til um sumarið að skip kom af hafi og
lagði inn á Hvalfjörð. Bóndi reið til skips með syni sína báða til kauphöndlunar
og að vita hvör fyrirliði sé skips þessa. Var það Kálfur kýrauga frá
Hálogalandi. Hann fagnar bónda og sonum hans, því þeir voru góðir vinir, og
skenkti þeim vín og öl til drykkjar; urðu synir bónda ölgvaðir og frétta Kálf
að, hvört hann vilji ei kaupa þræla og bjóða hönum fram Þorstein bróður sinn,
segja þeir hann vel fallinn til þrælavinnu og hann sé stór og sterkur, heimskur
og hrekkjóttur. Kálfur játar þessu og kveðst skuli fá hönum nóg að starfa. Ríður
bóndi og synir hans heim aftur, og er nú kyrrt um allt. Nú verður Þorsteinn þess
vís að bræður hans hafa selt hann Kálfi til þrældóms, og lætur sér ei þó neitt
um finnast. Hann býst til ferðar áliðnu sumri, og bindur bagga sinn; vill síðan
af stað halda; gaf hann móður sinni hljóðpípu sína til ástarmerkis og kvaddi
hana með blíðum orðum; hún á móti bað hönum allra heilla og hamingju; lagði
síðan baggann á bak sér og gekk af stað. Er ei getið um ferð hans fyrr en kom
til skips í ákveðinn tíma, og var það þegar albúið til siglinga. Tók kálfur við
Þorsteini og gjörði hann þræl sinn, hélt síðan í haf, og gaf þeim vel byr; tóku
þeir höfnum við Hálogaland snemma um haustið og höfðu mikinn hluta fjár
samanrakað í för þessari. Nú skipar Kálfur Þorsteini að fara til þræla sinna og
setur hönum það erfiði að höggva upp skógareikur, þær sem stærstar voru, og aka
þeim saman á baki sér heim að hans garði, og þetta starf framdi hann allan
veturinn og sýndi dugnað mikinn, reyndist og röskur í öllu erfiði, so hann
yfirvann aðra þræla Kálfs í þeirra viðskiptum. Var hann þó samt illa haldinn af
Kálfi og dagliga hrakinn og barður, vegna þess að Kálfur var hinn versti maður
við þræla sína og sparði þeim ekkert vont. Leið so af veturinn. En að vori komnu
bjó Kálfur skip sitt til siglinga, sem hann var vanur; þá mælti hann við
Þorstein;" Þú skalt fara til Bjarmalands á fund drottningar systur minnar; sú er
rík og mektug næsta og býr yfir allskyns auði og nægtum; hún mun kunna að láta
þig fremja nokkurskonar erfiði, en hvörninn það tilgengur máttu sjálfur
fyrirsjá, og það vil ég segja þér að líf þitt er í veði, ef ei er gjört sem
henni líkar. Héðan skaltu ferðast um Gandvíkurheiði og so um Bjarmalandsöræfi;
þar á vegi er lítill vatnslækur, sem auðvelt er yfir um að stökkva." Tók Kálfur
þá einn vaðmálsstakk og gaf Þorsteini, og skildu að so mæltu. Nú bjóst Þorsteinn
af stað og batt bagga sinn; hann hafði birkistaf í hendi sér og hélt ferð sinni
austur um Gandvíkurheiði. Þar koma á veg fyrir hann margar og stórar ár, sem
runnu úr skógum ofan, og var ómögulegt landveg yfir að komast, höfðu menn
sigling þar um kring einungis á hafskipum; var þetta því hin mesta forsending og
kom til að undirlagi bræðra Þorsteins við Kálf, að hann skyldi aldrei mega sól
sjá eða framar meir líf halda. Hann stefnir beinleiði fram með öllum þessum
stórvötnum og leitaði yfir um að komast þar sem þaug voru lygn, gjörði sér flot
af skógareikum og fór so yfir öll þessi vötn þar á. Naut hann nú þess gulls að
sem hann bar á sér og Ármann hafði honum fengið, mátti þess vegna öngri meinsemd
mæta hvar eð hann fór. Þorsteinn bjó sér hvílurúm um nætur í eikum uppi og
skorti aldrei fæðu í dúk þeim er Ármann gaf hönum, át því og drakk nær sem hann
hafði lyst til. Um síðir kemur hann að einnri ákafligri móðu, sem rann ofan
milli gljúfra og fossa, og var ofan í hana að sjá sem svartan kolabotn. Þar yfir
kunni engin skepna að komast nema fugl fljúgandi; hún að skilur Bjarmaland og
Hálógaland. Þekkir Þorsteinn móðu þessa eftir tilvísan Ármanns og heldur rétt
fram með henni þar til hann kemur á eina fagra og slétta grund. Hann gjörir að
líta hvar eð stóð á bjargi hellir einn, og var hurð fyrir, en ei afturlokuð.
Hraðar nú Þorsteinn ferðinni sem fljótast mátti til hellirins, og kenndi hann
þegar af tilsögn Ármanns, hefur því til reiðu gullhringinn sem Ármann sendi
Grámann bróður sínum. En sem hann var kominn að hellirsdyrunum, var hurðin
afturlokuð. Þorsteinn rétti fram hringinn, en Grámann leit á og kenndi gull
bróður síns og varð glaður við; hér með ber Þorsteinn Grámanni kveðju hans
bróðurs Ármanns og segir að hann" bað þig mér gott tilleggja og hjálpa yfir móðu
þessa og vísa leið mína til drottningar þeirrar sem er á Bjarmalandi". Fagnar
Grámann Þorsteini og bað hann velkominn og mælti: " Hafi Ármann minn bróðir
beðið mig þér liðsinna í nokkru, væri skylt ég gjörði það, og heppinn máttu
kallast, Þorsteinn, þar þú hefur slíkan mann í fylgi sem Ármann er. Skaltu hér
fyrst hjá mér dveljast í náðum; síðan skal eg segja þér hvað fyrirliggur."
Þakkar Þorsteinn Grámanni vinsemdar tilboð sitt og þekkist það. Var hann þar um
hríð í góðu yfirlæti og hafði að eta allra handa kræsingar. En eftir afliðinn
tíma vill Þorsteinn af stað halda. Grámann fylgir hönum á veg og segir hann
skuli öngva kvíðandi vera. Gengu þeir skammt frá hellirnum og komu fram á einn
háan hól; þar var fagurt umhverfis að líta. Þeir staldra nú við um stundarsakir,
og tók hóllinn að opnast; gekk Grámann inn í hólinn, en Þorsteinn beið úti á
meðan. Síðan kom Grámann út aftur og bar í fangi sér eitt stórt skríni; það var
fagurt að líta. Tók Grámann þá lykil og lauk upp skríninu, og kom upp með klæði
eitt; var það allt vafið utan með dúkum. Síðan rakti af því vafningin, og mátti
sjá mikinn hagleik á þessu klæði; það var meira á lengd en breidd, og sló á
heiðbláum lit; átta gimsteinar voru í það settir allt um kring og gylltir
knappar umhverfis utan um steinana; einninn var það blysum sett til vinstri
handar, með hvörjum menn kunnu að lesa sig á því í loft upp og lækka það eftir
því sem bezt hentaði. Nú stígur Grámann á klæðið og kallar á Þorstein með sér,
en sem það kenndi þunga mannanna, hafði það sig í loft upp sem skip á bárur. Las
Grámann blysin til vinstri handar og stýrði klæðinu í austurloft, upp yfir
Bjarmaland. Fengu þeir að sjá og líta af klæðinu nærri um öll lönd, eyjar og
annes, og allt til Íslands út; höfðu þeir mikla skemmtan hér af, og um síðir lét
Grámann klæðið niður síga yfir Bjarmalandsdölum, og mælti við Þorstein: " Nú
skaltu segja mér ef það er nokkuð framar sem minn bróðir Ármann hefur mig beðið
þér auðsýna til liðveizlu". Þorsteinn svarar: " Ei var það annað en nú er
framkomið, og kalla eg fullvel efnt". Þá segir Grámann: " Sjálfur vill hann þá
veita þér fylgi sitt, og mun þér það hentugast vera, því nógar þrautir fær þú
reynt hjá hinni ríku drottningu í Dölum; þarftu og ei að vera kvíðandi fyrir
þeim, því Ármann bróðir minn er sá eini maður sem þig getur frá þeim leyst. Nú
munum við hér aðskiljast, því eg get ekki meiri liðsemd þér veitt". Þakkar
Þorsteinn Grámanni fylgi sitt og skildu með kærleika. Síðan ferðast Þorsteinn
leið sína um Bjarmalandsdali, og var hönum vel tekið af bændum er þar bjuggu, og
mikill greiði sýndur. Loksins komst hann heim á hofgarð drottningar hinnar
digru, og gengur sem hraðast að sjálfu staðarportinu. Hlið voru öll afturlæst,
so hvörgi mátti innganga. Þorsteinn slær staf sínum á hurðina, og var þegar
upplokið; þar stóðu í portdyrum smásveinn og þénustupíka drottningar. Þaug hlupa
inn og segja henni að maður sé kominn að portdyrum hennar, mjög ófríður ásýndar,
leiður og langur og ljótliga búinn, verður mikið ys og fum á drottningu er hún
heyrir fréttir þessar, og kom nú mikil fýsn í hug hennar að vita hvör hann væri,
gengur því sjálf fram að porthliði digur og rembingsleg. Heilsar Þorsteinn henni
blíðlega með mikillri snilld og kurteisi og bar kveðju frá Kálfi kýrauga bróður
hennar. Hún tók vel kveðju bróður síns og mælti við Þorstein: " Þig ætla eg vera
einn þræl frá Íslandi, og hefur Kálfur kýrauga bróðir minn sent þig hingað til
mín". Þorsteinn játar það satt vera. Þá segir drottning: " Alla þökk hafi sá er
mér sendir íslenzka menn hingað, því þeir hafa hér aldrei fyrr komið, og skaltu
velkominn með oss vera; liggur mér ei annt á vinnu neinnri, og ei er eg
verkafrek. Þú skalt þjóna hjá mér í þrjá daga, og þar eftir vera frí og frjáls
sem aðrir mínir þénarar, en þó skal það ekki vinna kallast, heldur einungis
ómagaverk sem eg set þér, en ef þú lezt þetta að gjöra, verður það þinn
höfuðbani". Síðan var Þorsteini fylgt til hallarinnar, og var borð uppsett fyrir
hann með bezta réttavali og gott öl til drykkjar fengið, en sem hann var mettur
orðinn, gekk hann fyrir drottningu og þakkar henni góðan viðurgjörning, spyr því
næst að hvað hann skal að morgni vinna. Drottning anzar: " Þú skalt á morgun
leita uppi kálfpeiga lítinn er eg á; hann er einhvörstaðar hér um fjalladali, og
hafa ei þrælar mínir getað fundið hann; hann er gæfur og spakur, svo hvör
reiflingur fær hann vel höndlað; horn hefur hann so falleg að ei finnast önnur
jafngóð; þaug eru hálf mjallhvít; skaltu þau afskera og flúra utan með haglegum
skurði, því eg veit að þú ert tamur á þá list; kálfinum skaltu slátra og húðina
afflá, hér með skinnið elta og færa mér ásamt með hornunum: máttu vel tilsjá að
þetta sé gjört so mér lyndi, annars er líf þitt í veði". Þorsteinn situr nú og
þrumdi við, gekk síðan frá drottningu til hvílu sinnar og leggst niður að sofa,
en að morgni nær lýsa tók, klæðist hann skjótliga og hafði sig heiman frá garði,
veit þó ei hvört stefna skal, og voru þrotin öll hans úrræði, kallar því á
Ármann sér til liðveizlu, og var hann þar kominn og mælti: " Hvað vill Þorsteinn
mér nú, eða kanntu ekki að eiga leik við kálfkrabba drottningar? Mun og þessi
þraut vera þér heldur við of; skaltu þess aðnjóta er þú hreinsaðir forðum
sauðahellir minn, og hét eg þér þá litlu að launa; þú munt sjá í dag marga dali
á vegi fyrir þér; ertu þeim ókunnigur og þekkir öngvan; í einum dalnum eru uxar
drottningar, í öðrum hestar og stóðhross, í þriðja og fjórða fé, kýr og
geitpeningur hennar, þar með fjöldi villudýra sem þrælar geyma". Síðan vísar
Ármann Þorsteini leiðina í þann dal sem uxinn var, og segir hönum frá hvörninn
hönum sé háttað, að hann sé að vexti stærri öðrum nautum, en þó ekki nema átta
ára gamall, grimmur og illúðlegur, mannskæður og hvörjum gráðungi verri
viðureignar. " Hann hefur margan þræl drottningar murið, meitt og drepið og í
gryfjur niðurfleygt. Hann skaltu stinga í hálsinn með þínum lindakníf og undir
eyrað, so blóðið megi útfossa; mun hann þá sefast nokkuð, so þér verður
auðveldara hann að yfirvinna". Nú gengur Þorsteinn leið sína eftir því sem
Ármann vísaði hönum, og kemur í dal þann sem þessi vondi gráðungur var.
Þorsteinn sér til ferða hans, en boli tekur að róta upp jörðu og steinum, er
hann manninn lítur álengdar, og lætur nú ófrýnilega með orgi og öskri. Hefur
Þorsteinn til reiðu kníf sinn og æðir að nautinu í ákafa miklum, þrífur um
hornin bæði, kemst uppá hausinn og spennir fast báðum örmum um kverkarnar, stakk
síðan með knífnum í hóstið, so inngekk allt upp að skafti. Verður nú boli ólmur
við er hann kennir sársaukans og blóðið fossaði úr hönum, hleypur með Þorstein
aftur og fram um dalinn og lét grimmúðlega, þar til um síðir hann mæddist af
mikillri blóðrás og sefaðist við. Vann Þorsteinn þá loksins á hönum að öllu
leyti, svo lífið dvínaði. Síðan býst hann til að slátra nautinu og veitir það
erfitt næsta, nefnir því Ármann til hjálpar sér, og var hann strax kominn þangað
og mælti við Þorstein: " Þú skalt flá aðra síðu á tarfinum, en eg mun tilhjálpa
um aðra". Tók Ármann þá að flá af húðina og vannst hönum það fljótliga, gaf ei
staðar fyrri en skinnið var laust orðið frá kjötinu, en Þorsteinn var næsta
aðgjörðalítill. Þá segir Ármann við Þorstein: " Hraða skulum við okkur að þessu,
því mjög gjörist áliðið dagsins; eru því tveir kostir fyrir hendi, og kjós þann
er þér betur líkar; sá eini að þú skalt skinnið elta, eður í annað stað hornin
útskera". Þorsteinn svarar: " Eg mun freista til að elta húðina, hvörsu sem
takast vill, því eldastörfin eru mér hentari en smíðar eða skurðir, og hef ég
þar ekkert lagt á". Þá segir Ármann: " Eg skal hornin burt með mér hafa, en sjá
þú til um skinnið að vel sé elt nær eg aftur kem". Hvarf Ármann frá augsýn
Þorsteins, en hann tók að þukla á húðinni og varð lítið ágengt. Leið nú að
kvöldi, og var Ármann afturkominn með hornin og mælti við Þorstein: " Hér eru
hornin, er þú mátt sjá, og veit ég ei hvörsu þér líkar þaug; vona eg og að húðin
muni vel vera elt, so drottning þurfi ei að að finna; en á hornum þessum er
hagleiki mikill, sem sjá má, og munu flestir prísa að vel sé gjört". Voru þaug
so á sig komin að hringar af rauðu gulli voru gjörðir um stiklana, en hornin
sjálf öll útskorin með mikillri snilli. Þá leit Ármann á húðina, og var hún
ennþá hráblaut og ómýkt að mestu leyti. Hann mælti: " Ei vill hér dagur til
hrökkva, en fáðu mér þó skinnið, ef ske kann eg megi nokkuð um það bæta; skaltu
bíða hér á meðan". Hvarf Ármann í burtu, en Þorsteinn sat eftir, og eftir lítinn
tíma kom hann aftur með húðina og fékk Þorsteini; var hún þá so mjúk sem einn
silkidúkur og samanvafin í eitt bindini. Þá segir hann við Þorstein: " Þú skalt
færa drottningu fyrst skinnið, en láta hornin hjá þér bíða þar til þú ert mettur
orðinn; fær þú þar af prís mikinn er hún sér þinn hagleik á þeim, og verður hún
glöð við þig". Nú þakkar Þorsteinn Ármanni góða hjálp og aðstoð í þessu efni, en
Ármann segir að hann skuli hraða ferð sinni, því mjög sé myrkt orðið. Skilja
þeir enn um sinn, og heldur Þorsteinn á rás heim að garði drottningar. Var þó
ekki við hönum búizt á neinn hátt, því allir kváðu hann dauðan vera, og allra
helzt drottning, dvaldi hún samt að hátta um kvöldið og sat við drykkju.
Þorsteinn gengur heim að porti og sló uppá hurðina, og var henni þegar upplokið;
portsveinar kunngjöra það drottningu að Þorsteinn sé afturkominn, og verður
henni næsta bilt við, skundar því sjálf fram og vill vita hvört satt reynist, og
sem hún sér að hann er kominn, spyr hún hann að og brosti: " Fannstu kálfinn,
Þorsteinn?" Hann svarar: " Það var seint, en þó fann ég hann um síðir, og máttu
hér líta skinnið af hönum; höfum við átt leik til samans í dag, og var ei um það
sýnt að eg mundi hann sigrað geta". Drottning tók við skinninu, rakti í sundur,
leit á og mælti: " Auðséð er það að kálfurinn hefur ei frammi haft leika sína í
dag, er hann lét einn mann so fljótt drepa sig. Skaltu þó hafa alla þökk fyrir
verk þetta ef hornin líka með fylgja". Þorsteinn svarar: " Ei vildi það so
verkast fyrir mér, þó eg gjörði þar á litla tilraun, og skulum við tvö ein síðar
þar um tala; vil eg nú þiggja mat og hvíld fyrst um sinn". Drottning hvað það
strax til reiðu og lét tilbúa hönum máltíð sæmiliga. Settist Þorsteinn undir
borð, át og drakk sem hann hafði lyst til, en að máltíð endaðri gekk hann fyrir
drottningu og þakkaði henni góða saðning og sýndi henni hornin; hafðist þá upp
önnur brún hennar er hún leit á, og skoðaði þaug lengi, þótti henni mikil prýði
vera í verki þessu og mælti við Þorstein: " Ei hefur þú unnið þvílíka snilli, en
þó samt skaltu kvíttur um slíkt og þökk og heiður í staðinn hafa". Þorsteinn
vill nú ganga til hvíldar og frétti drottningu að, hvað hann skuli að morgni
vinna. Hún svarar: " Þú skalt heima kyrr vera, en eg ætla mer á skóg að ríða og
elta dýr; mun eg dveljast þar. Eg á kornsekk einn í hirzlum mínum er þú skalt
útbreiða og þurrka, einninn skaltu um það hugsa að kornið vökni ekki eður mæti
spilling nokkri, því ef vindur kemur feykir hann því öllu burt, so þú munt illt
þar af hljóta". Og er þaug höfðu hér um rætt leggst Þorsteinn niður til svefns,
en drottning gekk til herbergja sinna og síðan til hvíldar. Að morgni komandi
rís drottning árla upp, gekk til Þorsteins, fylgdi hönum í aldingarð sinn, og
fékk í hendur kornsekkinn og mælti: " Þú skalt vanliga gæta að þessu korni, því
eg hefi vissa tölu á því, so ef eitt eður tvö uppá vantar, er í veði líf þitt".
Eftir þetta so talað reið drottning á skóg með sveina sína; var veður blítt og
logn gott, þar með himininn allur hreinn og klár. Þorsteinn breiddi nú út kornið
drottningar og vaktaði sjálfur uppá, en þegar sólin skein sem heitast úr suðri,
kom þvílíkur ógnarligur bylur rétt úr lofti ofan sem eitt reiðarslag, og fleygði
öllu korninu klárt á burt upp úr garðinum, so ei varð eitt eftir; hafði
drottning þetta gjört með kynngjum sínum, so Þorsteinn skildi lífinu tapa. Hann
gjörist nú mjög hljóður við þetta tilferli, og ekki veit hann annað til ráða en
kalla á Ármann hjálparmann sinn, og því næst var hann hönum þar nálægur og mælti
við Þorstein: " Hefur kornið drottningar frá þér fokið?" Þorsteinn játar það
satt vera. Síðan kom hægur vindblær úr ýmsum áttum og bægði saman öllu korninu í
garðinn aftur, taldi Ármann þá í sekkinn og vantaði ekki á töluna, en Þorsteinn
sat og horfði á. Hér næst segir Ármann við Þorstein: " Þú skalt taka fimm korn
úr sekknum og geyma þaug hjá sjálfum þér; síðan skaltu fá drottningu sekk sinn
og vita hvört hún saknar þess er á vantar; hygg ég hún verði brigðlynd nokkuð
við þig er ávantar töluna, en þó samt óspör að veita þér: þú skalt fá henni korn
þessi sem þú geymdir í kvöld, áður en þú gengur til sængur, og mun hún þér kunna
að segja hvað fyrir höndum liggur, því eftir áttu þriðju þraut sem þessara er
verst og ómögulegt er að framkvæma". Þá svarar Þorsteinn og mælti til Ármanns: "
Eg hefi góða von á þér að þú munir hjálpa mér í öllum þrautum sem drottning
þessi setur mér að vinna, því þú veizt allt af þínum vísdómi, hvað um mína haga
líður". Skildu þeir nú tal sitt, og hvarf Ármann frá Þorsteini. En sem liðið var
á dag, kom drottning heim af skógi og sveinar hennar. Hún spyr strax að hvar
Þorsteinn er, en hann nam anza henni og sagði: " Hér er eg". Hvessti hún þá
brýrnar og heimtaði kornsekkinn og sagði vilja sjá hann," því í dag", segir hún"
kom bylur so mikill að mönnum ógnaði". Rétti Þorsteinn fram sekkinn, og sýndist
henni hann fullur vera og skipar hönum að bera hann í herbergi sitt, sló hún nú
frá sér reiðinni og bauð að til sé reidd virðuglig máltíð fyrir Þorstein. Síðan
gekk drottning til síns herbergis og settist í hásæti, tók upp sekkinn og fer að
vigta hann, því næst tók að lækka brún hennar og mælti við Þorstein: " Hér vill
nokkuð ávanta". " Hvað mikið er það?" segir Þorsteinn. " Fimm korn", sagði
drottning," og fær þú mig ei blindað á slíku". Tók Þorsteinn þá upp kornin sem
ávöntuðu og rétti að henni. Hún tók við og blíðkaðist aftur skap hennar, þakkar
hönum nú innilega og sýndi virðing mikil, hér með lét hún tilbúa aðra betri
máltíð fyrir Þorstein og innbera á sitt eigið borð og gekk sjálft til matar með
hönum. Nú sem máltíð var enduð spurði Þorsteinn drottingu að, hvað hann skuli á
morgun aðhafast. Hér við varð hún hljóðlynd næsta, og stukku tár af augum
hennar; þar með gjörði hún so að inna: " Það vekjast upp harmar í hjarta mínu,
er ég hlýt frá að skýra sorg þeirri sem mér hefur tilfallið. Eg átti forðum einn
elskulegan ektamann, sá eð var af fylkirskónga ættum og bar rausn og metorð fram
yfir marga kónga aðra. Hér með áttum við góða og fáséna gripi í gulli, silfri,
herklæðum og öðru viðlíku, so ekkert vantaði. Var þó einn gripur sá allra
ágætasti er við til samans áttum, gulltafl hið góða, er so var kallað, og mikið
kóngs gersemi, so ei mátti viðlíkt finna á öllum Norðurlöndum eður þó lengra
leitað væri; voru á því mæti so mikil að það lék sér sjálft að öllu leyti, og
hvörjum var það minnistætt er hann sá þetta hnoss; þess vegna ágirntust það
allir og vildu ná því. En sem dauðinn kippti í burt mínum ektamanni, hvar af eg
leið mikla hjartans sorg, þá fýsti mig að halda í siglingar, og vildi eg
uppleita gull og gimsteina, og létta so angri mínu; héldum vær síðan um haf fram
rétta leið, og kom yfir mig og mína menn þoka og hafvillur, so allt umgjörði;
voru vær lengi í þessu sjóvolki og kunnum ei réttri línu að halda; gjörði þá
linviðri og logn mikil, so vær urðum segl að fella; því næst heyrðum vær
einusinni hafmeyjasöng, so allir svæfðust sem á skipinu voru, utan eg vakti
lengst eftir; tóku þá hljóðin að aukast margvísliga, so eg svæfðist við þaug um
síðir, en sem eg vaknaði aftur, var þetta góða tafl mér burthorfið og skipið
hrakið í harðan straum, so við lá að vær mundum þar deyja verða; hlaut eg þetta
so búið að þola; gátum vær loksins seglum viðkomið, og sigldi eg heim aftur í
mitt ríki. Hefi eg nú, Þorsteinn, sagt þér raunasögu mína, og skaltu hér á bót
vinna; annars liggur líf þitt við; og ef þú orkar þessu tafli aftur að ná, þá
sver eg það uppá trú mína að eg skal þér það allvel launa". Situr Þorsteinn og
hlýðir á ræðu drottningar og er ókvíðandi við þraut þessari, því hann treysti
hjálp Ármanns, drakk lengi á nótt fram með drottningu og gekk síðan til hvíldar
og svaf um nóttina. En sem dagur var kominn klæddist Þorteinn að bragði og hélt
til sjávar ofan með miklum forgangi, kallar enn á Ármann til hjálpar sér, og var
hann þar kominn og mælti við Þorstein: " So er nu komið sem eg hefi sagt þér um
þessa þraut, að hana er öllum ómöguligt að vinna eður leysa, því eg hygg að
enginn viti nokkra vissa braut að fara í undirdjúp, þar tafl þetta er niður
komið, en þó má eg samt þessa freista, hvörsu sem takast vill. Skaltu hér bíða
allt að kvöldi fram, og sé eg ei þá afturkominn er dauðinn þér vís af
drottningu". Síðan gekk Ármann frá Þorsteini og kannaði undirdjúpin. Komast hann
af sínum mikla vísdómi til byggða hafmeyjanna; voru þar þrjár systur er áttu
einn sal í undirdjúpinu, og héldu bústað sinn í hönum. Nú bar það til er Ármann
var þangað kominn að svefn mikill kom yfir þær, so hvör og ein þeirra lagðist
fyrir að sofa, en eftir lítinn tíma vaknaði yngsta systirin og varð ei gott við
þann atburð er skeður var, því ungbarn lítið skreið um kríka hennar, en sem hún
leit á það, var það sveinn so fríður að ei mátti henni um slíkt fyrnast; vakti
hún upp hinar systurnar og mælti til þeirra: " Nú hafa guðirnir auðsýnt oss
stórt eftirlæti, því eg hefi fætt þennan fríða svein sem þér sjá megið, so mig
undrar slíka hluti er ske kunna í svefninum, þó án manna tilverknaðar". Þá
svaraði hin önnur og sagði: " Hvað vissir þú hvör vorra hann fæddi?", og hin
þriðja mælti: " Það sást að mér stökk í dag blóð úr nösum, og er því víst að eg
eigi hann". Höfðu þær nú langa þrætu hér um og vildu allar sveininn eiga, en
voru þó samt jafnglaðar við barnið. Þá mælti ein af þeim: " Eg á hann eflaust,
því hann skríður undir klæðafald minn". Nú gátu þær með öngvu móti huggað barnið
fyrir hrinum og óhljóðum sem það hafði, so því lá við spreng. Þá segir ein
þeirra: " Sækjum vér gulltafl vort hið góða og fáum það barninu til skemmtunar,
mun því þá minnka harmurinn". Síðan gekk yngsta frúin ofan og sókti taflið, kom
aftur með og fékk barninu, og þagnaði það jafn skjótt. Síðan báru þær innar
allar handa beztu þing og fásénustu gripi sína og fengu barninu að skemmta sér
við þetta, tók nú að vaxa kæti og gleðiskapur á meðal þeirra, og þegar mælti ein
systirin og sagði: " Nú sækir mig svefn mikill; hef eg fullkomna von þar á, að
guðirnir muni mér eitthvört gott hlutskipti ætla; væri og það mikill happatími
ef eg fæddi einn svein og þú annan, og kynnum so að uppala niðja vora". Þá sagði
yngsta systirin: " Mig syfjar og einninn; ei má það vortaka hvað guðirnir vilja
veita, og skyldi mér ei illa líka, þó eg fæddi aftur að nýju einn annan svein".
Eftir þetta sofnuðu þær allar, en barnið tók til leika sinna og hljóp í burtu
frá þeim og í hús það er þær höfðu eldagjörð inni. Þar hangdi uppi yfir eldinum
fleskistykki stórt, felldi barnið það ofan í eldinn, so þegar kviknaði bál
mikið; kunni nú barn þetta smáleiki þessa að sýna, því Ármann var það reyndar
með sínum listum og vísdómi. Hér næst hafði hann sig á burt sem hraðast með
taflið góða, en systur vakna nú af svefni sínum, og þó við vondan draum, er
barnið var frá þeim horfið; þær æða með gráti og harmi miklum fram í eldhúsið,
og var það allt logandi; jókst þá enn meiri sorg fyrir þeim, so náliga mundu þær
út af springa, og kváðu að barnið hefði brennt sig þar, gaf nú hvör annari harða
ásökun af slíku efni, og því næst stukku þær allar útí bálið og brunnu til ösku,
og varð það endalykt á barnaleikum Ármanns. Hann kemur nú aftur til Þorsteins
með taflið góða og segir hönum frá öllu sem komið var og að hafmeyjar hafi á
báli brunnið, og því næst gjörði hann so að inna: " Nú eru endaðar allar þrautir
þínar, Þorsteinn, sem drottning hin digra hefur þér sett, og ertu nú orðinn
frjáls og frí maður, so þú mætir aldrei neinnri hrukku héðan í frá. Muntu nú
drekka með henni í þrjá daga og hafa alla virðing þá sem hún mest veita kann, so
ekkert mun þig áskorta, þar með máttu kjósa þér í kaupið hjá henni hvað helzt
sem þú girnist; en ef þú vilt af mínum ráðum fara, þá skaltu það eina þér
tilskilja er hún ber í barmi sér; það skaltu láta hana sýna þér, og mun þér vænt
þykja á það að líta; er það skip eitt og jómfrú ein á því mjög dægileg; hefur
drottning þetta til sín leyst með konstrum sínum; veit þó enginn hvar hún hefur
þess orkað, en þó hefur hún það lengi með sér borið; kann eg þér ekki meira um
sinn að segja; gjörist nú mjög áliðið nætur, en drottning lætur dvelja vöku
eftir þér í nótt langt, en að morgni mun eg þín aftur vitja og þá fleira við
ræðast; skaltu þá sjá mig og þaðan í frá jafnan". Nú halda þeir heim að garði
drottningar og hraða mjög ferðinni, því náttmyrkur var gesslegt: gjörðu þeir
hark mikið við porthliðin og fóru mjög stórmannlega. Því næst heyrði þetta í
staðinn sjálfan, og þegar var hliðum upplokið, og kenndu menn Þorstein. Var
Ármann þá burthorfinn, en drottningu var tilkynnt að Þorsteinn væri afturkominn;
skipar því strax að sveinar leiði hann til hallar sinnar og sýni hönum alla
virðing. Var hann þegar í stað innleiddur með sköruglegri fylgd og ljós undan
hönum borin; skorti nú ekkert sem til virðingar vera mátti uppá síðu Þorsteins.
Hér eftir kom fram drottning sjálf í tígugligum búnaði, gekk fyrir Þorstein og
kvaddi hann vinsamliga og bað hann velkominn. Þar með sagði hún að hann mundi
geta hugsvalað geði sínu. Hann á móti tók kveðju hennar mjög blíðlega og rétti
fram taflið góða, en drottning tók við með hýrlegu yfirbragði og þakkaði
Þorsteini með inniligum ástarkossi, og kvað hann allvel þessa þraut unnið hafa,
síðan segir hönum í té alla þá æru, virðing og heiður er hún kann hönum auðsýna,
og bað að hann skyldi þar í landi staðfestast. Var nú borð uppsett fyrir
Þorstein og máltíð hin allra bezta framreidd með allskyns handa dýrmætustu
kræsingum. Sat drotting sjálf að borði og hennar vildustu þénarar ásamt
Þorsteini; var hann af drottingu mest metinn og prísaður fyrir sín afrekstverk
og á allan hátt heiður tillagður. Var nú fríliga drukkið fram yfir miðnætti og í
frammi höfðu skemmtan og gamanleikar. Síðan gekk hvör til sinnar sængur, en
Þorsteini var skipað æðra hvílurúm í herbergjum drottingar, og jafnaðarliga í
heiðri og virðingu haldinn þaðan í frá, og fór nú svo fram um hríð. Það var
eitthvört sinn að drotting kvaddi Þorstein á tal við sig og mælti: " Nú skaltu
kjósa þér laun af mér eftir því sem þér sjálfum líkar, því þú hefur allvel
tilunnið, og lát skjótliga heyra hvörs þú vilt tilmælast." Þá segir Þorsteinn: "
Alllírið kann eg að hrósa því að eg hafi til launa unnið, en með því þér viljið
mér slíkt ágæti sýna, þá kýs eg mér það eina sem þér berið í barmi". Þá mælti
drottning: " Það máttu ei kjósa þér, heldur vil eg launa þér það með gáfum og
skenkingum gulls og silfurs, en þetta er óráð mesta". Þorsteinn segist einskis
annars vilja þó tilmælast og engin önnur laun þiggja, ef hann fái ekki þetta.
Varð drottning hér við hljóðlynd og blés þungan, og því næst gjörði hún so að
mæla: " Nú hefur þú, Þorsteinn, mig yfirunnið af vizku þinni, og hlýt eg þetta
so búið að þola. Skulum við ganga til sjávar ofan, en allir aðrir skulu eftir
sitja og bíða á meðan, og þar á eftir vitja okkar þangað og heim aftur fylgja".
Ganga þau nú bæði ofan að sjávarströndu, og leysti þar drotting styttu sína, og
kom út úr barmi hennar margt brögðótt. Þar tók hún út skipkorn eitt mjög fagur
að líta, og var búið með allskyns skrauti og fegurð, og lét það fljóta þar á
höfninni. Þessu skipi stýrði ein ágæt og fögur jómfrú, hvörja drotting hafði með
konstrum til sín seitt, og því næst talar hún við jómfrúna og mælti: " Nú eru
endaðar sorgir þínar og ánauðir, er þú hefur um stundir hjá mér þolað, og máttu
nú lausn eiga". Síðan sagði hún við Þorstein: " Þessi mey þótti ofgóð mér að
þjóna, og því hefi eg hana so leyniliga hulið, so hún skyldi þess síður lausn
eiga burt frá mér að komast; er hún þó í raun og sannleika afbragð annara meyja,
þar með komin af ypparligu slekti; gef eg þér hana, Þorsteinn, með öllum þeim
fjárhluta sem henni tilheyrir, og er það ekki alllítill auður". Þakkar nú
Þorsteinn drottningu vinsamliga gjöfina og varð glaður við; naut hann hjálpar
Ármanns í þessu og öllu öðru. Héldu þaug nú heim að staðnum aftur, og kom
hofgarðsfólkið þeim á móti, og fylgdi heim í staðinn með allskyns
strengjaleikum, hljóðfærum og lúðragangi. Því næst var til drykkju gengið og
undir borð setzt, og drykku menn lystugt og höfðu í frammi skemmtan mikla.
Þorsteinn gekk undan borðum og út fyrir porthlið staðarins; hann gjörir þegar að
líta hvar Ármann sinn hjálparmaður situr á einnri sléttri grund í gullbúnum
stóli; þangað skundar Þorsteinn með miklum flýtir, og urðu fagnaðarfundir með
þeim. Ármann spyr Þorstein almæltra tíðinda og hvört hann hafi fengið sér
fastarmey til handa. Þorsteinn játar það satt vera og kvaðst allt gott af hans
vísidómsráðum hlotið hafa. Þá segir Ármann: " Mun þú vilja mér það nokkru góðu
launa, ef eg kann eitthvað tilskilja, og framfylgja efnum mínum sem bezt þú
kannt. Vil eg þú hefjir upp bónorð minna vegna við drottningu og komir mér í
kærleik við hana, og kynni slíkt að takast vildi eg hana festa mér til handa, og
stæði þessi brullaup bæði undir eins; þá yrði þetta hóf vel skipað, og ekkert
skyldi ávanta er til sæmdar horfast mætti". Öllu þessu játar Þorsteinn glaðlega
og kveðst framfylgja skyldi á frekasta hátt, skundar með hasti heim í staðinn og
hittir drottningu að máli og segir að hér sé kominn maður sá einn er hann vilji
allt gott auðsýna og að hönum sé sæmd og æra mikil," því hann er", segir
Þorsteinn," umfram alla aðra prýddur hefð og heiðri, speki og vísdómi, heill og
hamingju, og er það hans erindi hingað að biðja yður sér til handa, og bað hann
mig þess á leit fara á við yður og vil eg gjarnan þiggja gott andsvar af yður
hér uppá". Þá svarar drottning: " Víst er það satt sem þú segir, Þorsteinn, af
þessum manni, að hann hefur mennt og vísidóm til að bera: er hann og líka þinn
hjálparmaður, og hefur þér vel reynzt; skal hann hér velkominn með oss vera og
hafi sæng og sæti eftir sem hönum bezt líkar; þó kann eg ei so fullsnöggt svar
til gefa uppá hans einkamálaleitni; er þess og ei heldur synjað". Síðan gekk
Þorsteinn frá drottingu, en Ármann var í staðinn innleiddur með allri virðing og
sóma. Var nú drukkið fagnaðaröl, og gjörðust menn kátir, og var í frammi hafður
allskyns gleðskapur. Sat drottning sjálf að veizlunni og var hin kátasta. Hér
næst hóf Ármann að nýju upp sitt bónorð við drottningu með mikillri snilli, og
gáfu allir á því góðan róm, en drottning tók því seinliga með það fyrsta og
kvaðst ellefu ár lifað hafa í sínum ekkjudóm og tæki nú að gjörast hnigin á efra
aldur. " Vil eg þó ei", segir hún," slíta vinfengi góðra manna, heldur láta
tilleiðast fyrir þeirra orð og tillögur". Var þessi málalyktun að Ármann festi
drottningu til handa sér og Þorsteinn líka í sama máta jómfrú sína fríðu, er
drottning gaf hönum. Vöx nú af slíku glaumur og gleði allra á milli, og voru
þeir hinir vildustu þénandi Þorsteini og Ármanni með hvörskyns hæversku og
snilli. Síðan voru brúðkaupin sett bæði undir eins og boðsmenn tilkvaddir úr
öllum áttum þangað að ríða, og að ákveðnum tíma komu saman allir landshöfðinjar,
múgur og margmenni, hófið að sækja. Þar kom og líka hinn göfugi Grámann, bróðir
Ármanns. Fór veizlan fram með allri virðing og sóma, og skorti ekkert það sem
til heiðurs horfa mátti; drukku menn glaðir og lystugir og skemmtu sér með
fögrum dæmisögum og æfintýrum; hér með prísuðu allir vizku og snilli Ármanns og
kváðu hans líka ei vera á öllu Bjarmalandi; og að veizlunni endaðri voru menn
með gjöfum útleystir, og fór so hvör til sinna heimkynna. Gaf drotting
festarmeyju Þorsteins alla Bjarmalandsdali, og var það mikill partur lands;
settist Þorsteinn að þessum eignum og gjörðist stjórnar herra í stað
drottningar, en hún fylgdi Ármanni hingað eftir til Íslands, og settist hann að
felli sínu hér og bjó í náðum með drottíngu sinni allt til æviloka. Átti hann
einn óskastein og aðra fáséna gripi, og kunni hönum enginn maður nokkurt mein
gjöra þess vegna. Og lýkur hér so þessum söguþætti af Ármanni og Þorsteini gála.
Magnús Jónsson ektamaður Ragnheiðar Eggertsdóttur, var sonur Jóns bónda
Magnússonar á Svalbarði norður á Svalbarðsströnd, er þar bjó lengi, mikill
höfðingi, vitur og hugspár af mörgum haldinn sú ætt þaðan komin er kölluð síðan
Svalbarðsætt. Hans faðir Jón var Magnússon; sá Magnús var son Þorkels prests
Guðbjartssonar, sem lengi hélt Laufásstað í áðurnefndri sveit. Hann hafði
stúderað úti í Þýskalandi og var haldinn margkunnandi og fróður. Mælt hefur
verið að síra Þorkell hafi átt eina bók sem hann hélt mikið af og lagði á miklar
mætur; sú bók lá inní altari jafnan; og það var siðvenja presta í þær mundir að
geyma í altari kirkjunnar sínar aðkvæðabækur. Á þeim tíðum var haldið mikið af
fróðum mönnum, og ef vel rýndur var, til kunnáttu talið og lagt við tuttugu
hundruð til kaups og konumundar. En þá þess háttar prestum var sendibréf til
skrifað, var utan á bréfið settur virðingatitill sá: frómum og velrýndum etc. En
þó var svo einn póstur þeirra kirkjulaga sem þá tíðkuðust, að hver sá prestur
sem opinberlega frá kirkjunnar söfnuði vísaði aftur burtgripnu fé, þá skyldi
hann ei mega embættisgjörð fremja í þrjá sunnudaga. Áður nefndur síra Þorkell
Guðbjartsson var mikið afhaldinn af sínu sóknarfólki ásamt öðrum mönnum. Hann
var glaðlyndur, gæfur, spakur, örlátur, gestrisinn og lítillátur og ljúfur við
hvern mann. En það orð fór frá honum að hann væri vel rýndur í fyrnsku nokkri
sem þá var tíðska víða í þeirri tíð páfadómsins. Ei var haldið gott að glettast
við hann, því riði nokkur hestum þeim sem hann lagði mætur á, leynilega án hans
leyfis, urðu þeir fastir á hestbaki, en hesturinn hljóp til bæjardyra á heimili
prestsins, og þar mátti maður á hesti bíða þar til prestur skriftaði og lausan
gaf manninn. Einnig væri nokkuð frá honum launstolið, kom þjófurinn til hans
aftur með það og sagði upp alla sögu, en hann varaði hann við að gjöra slíkt ei
oftar og lét hann bíhalda því sem hann tekið hafði. Að slíku forðaðist hann
öngva menn. Biskup á Hólum sem var hans yfirmaður, heyrði mikið talað um
prestsins fróðleik og kallaði þetta forneskju að vera, boðaði því síra Þorkel
fyrir sig heim til Hólastaðar. Presturinn sýndi sig í sannri hlýðni við biskup
og kom til hans heim á stólinn. Þegar biskupinn heyrði að hann var kominn,
kallaði hann prest fyrir sig; hann sat í sínum biskupsstól og nokkrir klerkar
hjá honum; heilsaði prestur biskupi og hneigði auðmjúklega. Biskup spyr hvort
satt sé um hans forneskju sem út bærist, straffaði hann með mörgum hótunarorðum,
en presturinn afsakaði sig og kvað með orðum aukið, en það gilti lítið, og kvað
biskup að hann vildi hann af setja. Gekk þetta lengi, þar til leið að
miðdagsmáltíðartíma; þá kom bryti og sagði að dúkur væri breiddur og matur á
borð kominn. En nú drægðist ræðan við prest og kom brytinn í annað sinn og
kallaði til borðs og kvað Þorkel klerk þess ei verðugan að biskupinn spjallaði
svo lengi við hann eður missti máltíðar þar fyrir, og hreytti að presti nokkrum
orðum slæmum og ógeðfelldum. Þorkell prestur þykktist við bryta og svaraði svo:
" Taktu hann, smellilegur!" Við þau orð skyldi brytinn sökkva niður í gólfið,
allt að höndum. Þá kom stans á biskup og bað klerk leysa bryta og losa. En
klerkur kvað svo mikla vera mundu biskups andagift og andlegt vald hans
biskupslegrar tignar, að við hans blessunarorð myndi brytinn laus verða; kvað
sjálfa þá til vitnis að ei væri hann orsök til þessa, heldur mundi því valda
brytans slæm orð og breytni, og guð mundi vilja þetta sýna öðrum til viðvörunar,
að vilja ei láta lasta sinn fátækan prest og guðs orðs þénara, því það sem
auðvirðilegt væri fyrir mönnum, hefði oft reynst að guð hefði kært. Biskup mátti
upp standa því brytinn veinaði og kvaðst meir og meir sökkva og biðja klerk með
alúð að losa brytann, lofandi honum frí fararleyfi heim aftur. Þá sagði klerkur:
" Slepptu honum, smellilegur!" Við það varð brytinn laus. Biskup forærti klerk
góðan hest og silfurstaup, og skildu að svo mæltu. Nú reið Þorkell prestur leið
sína burt af stólnum og kom svo síðan heim til Laufáss, síns heimilis, og sat um
kyrrt í góðum náðum. Þótti nú mörgum sem þetta fréttu, hann hnálega hafa leikið
á biskupinn og gjörðu sér kátt að því. Nú fregnar biskup umræður manna um
viðskifti þeirra Þorkels prests og þar til með að hann svo sem til forna
forðaðist öngva að gamanleikum sínum, nær það sig svo henti hann nokkur
konststykki orsakaðist til að sýna. Hvar af nýju biskup uppfylltist heiftar og
bræði við áður téðan Þorkel prest, og þar til með þóttist sjálfur biskup af
þeirra viðskiftum vera vanhaldinn og hafa undir orðið; þenkir nú með sér að hann
vilji nú taka til sinnar biskuplegrar maktar og hegna klerki fyrir þessa sína
dirfsku að réttum dómi biskups, honum á hendur sögðum. Býr biskup sig nú til
reisu með fjölda sveina og stóran selskap og ríður heiman frá Hólum sem
kappsamlegast, svo engin fregn færi af honum undan heim til Laufás, því að
ásetningur biskups var og ráðagjörð við hans vini, að taka með makt og valdi og
setja fastan og flytja með sér prestinn síra Þorkel Guðbjartsson, hvað sem hann
segði, og launa honum svo alla hans ofdirfð. Biskup ríður nú fram um Eyjafjörð,
síðan út á Svalbarðsströnd og koma nú hartnær Laufási og í þann skóg sem þar
liggur nær við staðinn. Það er mál manna að Þorkel prest muni grunað hafa um
þarkomu biskups, því hann hafði skipað að kynda baðstofu vel heita og spara ei
til eldivið, því hrís væri nóg, og taka svo í móti gestum og komendum. Svo er
sagt hann hafi lagt eld í baðstofu ón sinn og kynt þar hríslum nokkrum, en
reykur og eldgneistar flugu út um gluggana. Stóð þá vindur svo hentuglega sem
presti þóknaðist, að þennan reyk lagði með gnístaflugi á veg fyrir biskup með
svörtu myrkri og var það tíðlega dags. Reykurinn jókst og gnístaflugið magnaðist
svo úr æði, að gaus í fang og ásjónu biskupi og hans manna, svo þeim þótti hár
og skegg sviðna af sér og klæðin brenna, hestarnir fældust og vildu ei áfram
ganga, hlupu hingað og þangað undir mönnunum og útí myrkviðarskóginn, svo að
þeirra klæði rifnuðu öll í sundur, og féllu menn af baki, sumir urðu fastir á
skógarkvistum og greinum, urðu nú viðskila hverjir við aðra og villtust um
skóginn í þessu þoku- og reykjarmyrkri, svo enginn vissi af öðrum að segja. Þeim
þótti og þessu myrkri fylgja svo sterkur ódaunn að þeir urðu fyrir munn og vit
að halda að þeir kafna. Þá þetta hafði nú lengi varað, gaus á yfirmáta miklu
regni og krapahríð, og það gekk lengi dags og fram á nótt. Varð nú biskup
holdvotur og sérhver þeirra, þar sem komnir voru, grófu sig inn undir viðarrætur
sem best þeir gátu. Þegar dagaði, létti hríðinni og blés mjög kaldur gustur
eftir, svo biskup og hans mönnum kólnaði mjög. Nú ber svo við að smalamaður úr
Laufási fer útí skóginn að hyggja að hjörð sinni. Hann sér nú og finnur hesta
með söðlum ráfandi um skóginn hingað og þangað og veit eigi hverjir vera muni
eður hverju soddan gegni, þar til hann finnur nokkra menn einn og einn hver sér
kúra við viðarrætur, allir af sér komnir af kulda og máttleysi og mjög illa til
fara. Hann spyr hverjir þeir séu eða hverju sæti þeir liggi þar. Þeir segja
honum allt af létta, þó naumlega fyrir kulda talað gætu, og sögðust vera þénarar
biskupsins og með honum verið á reið þar til í gær tíðlega það ókera óveður
hefði ádynjað með þokureyk og eldglæringum, svo þeir höfðu villst. Síðan þar á
ofan hefði komið krepjuhríð úr öllum máta, svo þeir væru holdvotir og nær af
kulda króknaðir. Smalamaður kvað gott veður og glaða sólskin hafa verið allan
gærdag heim um Laufás, en ei utan lítið döggfall í nótt. Þeir kváðu það miklu
skipta ekki lengra í millum. Smalamaður spyr hvar biskup sé, en þeir kváðust
eigi vita hvað af honum væri orðið, því myrkrið og ofmikið óveður hefði þá
aðskilið. Þá svaraði smalamaður að ei mundi óráðlegt að fara heim til Laufáss og
láta Þorkel prest vita þarkomu biskups, svo þeir mættu leita hann upp og vísa
honum heim til staðarins; plagar Þorkell prestur að auðsýna góðan beinleika þeim
mönnum sem hann plöguðu að heimsækja þó ótignari menn væru en sjálfur biskup. Nú
skundar smalamaður heim til staðarins en lætur búsmala bíða úti á meðan, og
tilkynnir Þorkeli presti húsbónda sínum, hvers hann hafi vís orðið í skóginum af
sveinum biskups, og kvað þá hjúkrunar mundu við þurfa, biskup og menn hans, mjög
bráðlega, ef ei skyldi krókna úr þeim lífið. Prestur lætur sig nú mjög forundra
þessa sögu og hraðar ferðinni, gengur af stað með nokkrum mönnum útí skóginn að
leita biskups og hans manna. Sáu þeir nú líkindi til alls þessa sem smalamaður
hafði áður sagt, fundu hesta með söðlum & um skóginn röltandi, vopn og verjur
hingað og þangað liggja, hverju þeir nú samansöfnuðu. Prestur fann og biskups
sveina klæðafáa og af kulda nær króknaða, svo þeir voru eigi færir til að ganga
eður á sína hesta í söðlana komast. Urðu menn prestsins að lyfta þeim á hestbak
og flytja þá svo heim til staðarins, hvar þeir fengu góðar viðtökur og í heita
baðstofu færðir og ágæt aðhjúkrun veitt eftir skipan prestsins. Nú leitar
Þorkell prestur biskups við annan mann. Hann finnur einn hest með söðli og
reiðtygjum og sýnist atkvæði að kost og gæðum, þar fyrir getur hann til að það
muni vera sá sami hestur sem herra biskupinn hafi riðið, lætur því sinn
fylgdarmann taka hestinn og leiða með. Ganga nú við skamma stund áður þeir heyra
í skóginum sem ýlfur eða vein nokkuð, ganga þeir nú eftir því hljóði sem þeir
heyrðu, þar til þeir heyrðu undir einni eik einhvern mann sig aumlega klaga,
hvað ólukkusamur maður hann væri orðinn; fyrir einum degi hefði hann riðið með
sveinamakt af öllum velaktaður, svo sem einum biskup hefði sómað, en nú væri
hann þar í eyðiskógi aleinn, yfirgefinn af öllum og kominn að þrotum af kulda,
hungri og vesöld, og kvaðst ei annað vissara sjá fyrir sínum augum; vildi nú þar
fyrir búa sig til sálugrar burtferðar af þessum heimi, uppreiknandi sínar
syndir, í bland hverra hann framtaldi og meðkenndi sig að hafa drýgt stóra synd
í því hann hefði riðið með grimmum hug heiman frá Hólastað með fullum ásetningi
að yfirfalla þann útvalda guðs ástvin og þénara, síra Þorkel Guðbjartsson, því
hann sagðist nú í sannri raun fullkomlega merkja að hann væri verkfæri herrans,
og þar um væri vitni þau auðkenningar teikn sem á honum sæist, fyrst, að hann
væri hataður, ofsóttur og baktalaður af veraldarinnar börnum án orsaka, þar
enginn kynni þó með nokkrum sanni á hann bevísa að hann gjörði neinum manni
nokkuð mein. Það annað teikn að vera sagði biskup, að guð hefði prestinn kæran,
væri sá tilburður er skeð hefði heim á Hólastað, þá síra Þorkell þangað kom
eftir biskupsins befalningu og í þann tíð kveðst hann með hörðum orðum saklausan
straffað hafa, en hann með hógværð svarað og afsakað, svo sem guðs píslarvotta
og krossvera tíska jafnan væri, síðan hefði sinn bryti ávarpað prestinn með mjög
slæmum og ótilheyrilegum orðum, hvar fyrir guð hefði rétt samstundis straffað
brytann í sinni nærveru, svo jörðin hefði gleypt hann í sig allt upp undir
hendur, Í þriðja máta játar nú biskupinn með grátandi tárum að guð hafi sig nú
með þessu óveðri, villu og myrkri maklega að verðugleikum straffað, fyrir það
hann hafi hugað að hafa hönd á téðum presti, biður nú guð innilega
fyrirgefningar, les síðan sínar bænir og befalar sinn anda guði, og kveðst
viljugur nú líða dauðann etc.. Sem nú Þorkell prestur heyrir þetta, gengur hann
þar að sem biskupinn liggur undir einni eik í einu moldarflagi, allur rifinn í
andliti af eikanna kvistum, þar hann hafði sér í gegnum þrengt, og klæðin öll í
sundur rifin á hans líkama. Sínu biskupslegu tignarklæði hafði hann tapað, skalf
nú á honum hver leggur og liður, og allur í saur kvolaður, svo varla sást manns
mynd á honum. Síra Þorkell heilsar upp á hann og spyr hvort þetta væri nokkuð
sinn herra biskupinn og andlegi faðir. Biskup svarar að svo hafi um stundir hann
verið kallaður, þó nú sé biskupstignin nokkuð lægð. Síra Þorkell spyr hverju
sæti að sinn andlegi faðir skuli þar nú liggja svo á sig kominn, klagandi
meðaukunarlega yfir óstöðugu lukkunnar fallvöltu hjóli og þess hlaupi, gjörandi
öngvan greinarmun á millum ríkra og snauðra, ungra eður gamalla, ríkra og
fátækra, andlegra eður veraldlegra. Já það sem forundrunarlegast væri,
kirkjunnar formenn og andlegir feður yrðu soddan hörmungum að mæta," svo sem hér
má sjá á mínum ástúðlega herra bikupinum" segir hann; tekur biskupinn svo upp úr
saurnum með stórri harmaklögun, þakkandi guði þá náð að hann hefði virt sinn
fyrirlitnasta þénara þess að njóta þeirrar æru og mega þéna sínum herra
biskupinum í þessari hans þrengjandi nauðsyn, hefjandi síðan bikupinn hófsamlega
frá jörðinni og setti hann í söðulinn. Fylgdarmaðurinn teymdi hestinn undir
biskupi, en Þorkell prestur reið á baki og studdi biskup, svo hann skyldi ekki
falla. Nú sem þeir koma heim að staðnum, biður prestur biskupinn að misvirða
ekki fyrir sér þó hann léti ei hringja fyrir honum, kvað þetta svo skyndilega
hafa að höndum borið, og í annan stað ef nú væri hringt mætt fólkið meina að
þeir færu þar með lík biskupsins, spyrjandi biskup þó að, hvort hann vildi
heldur láta sér vísa fyrst í kirkju eður í heita baðstofu, þar hann mætti
bakast. Biskup kvaðst mundu verða láta hjá líða kirkjugönguna og lestra í þetta
sinn, en lést með þökkum taka mundi í móti baðstofuhitanum. Prestur sagði sér
sýndist hann ekki fær til langra bænagjörða í kirkjunni þetta sinn eður
klerklegra söngva, kvaðst mundu heldur honum strax hæginda leita. Þar eftir
leiðsagði hann honum til vel heitrar baðstofu. Var þá biskup afklæddur og honum
kerlaug búin, þvegin saurinn af honum, tók hann þá skjótt að hýrna, og þar eftir
var hann lagður í hæga hvílu og svaf svo af þá nótt. Svo er sagt af biskupi og
hans mönnum að þeir máttu liggja í þrjár nætur og daga, svo þeir stóðu eigi upp,
af þeim hrakningi þeir höfðu mætt. En að yfirstaðinni hvíld og hressingu
tekinni, stóðu þeir upp á sínar fætur. Biskupinn gekk til kirkju með síra
Þorkeli, byrjaði söngva með alúðar þakkargjörð fyrir þá hressing sem hann hafði
fengið og frelsun af þeim hrakningi, með mörgum fögrum þakklætis orðum við
prestinn. Þar eftir var gengið til borðs. Er svo sagt að síra Þorkell veitti
biskup af öllu kappi og alvöru og skorti ekkert til þeirrar veislu. Einn dag er
þeir sátu til borðs, spyr síra Þorkell biskupinn hvað langt hann hafi ásett sér
að reisa, segist vita að nauðsynja erindi muni honum á hendi legið hafa, þar
hann svo hastarlega heiman riðið hafi. Biskupinn þagði nokkra stund og svarar
síðan: " Ég hafði ásett að heimsækja mína presta og eftirgrennslast þeirra
kenningu, siðum og lifnaði, hvernig háttað væri, því að oss hefur margt
undarlegt hér norðan að hermt verið, höfum yður nú og heimsótt í vorum
þrengingum og fundið yður í allan sannleika einn ypparlegan klerk og sannreyndan
guðs ástvin og kunnum yður mikla þökk fyrir yðar velgerninga, sem oss auðsýnt
hafið. Vil ég nú upp héðan heita yður minni fullri og fastri vináttu meðan
lifum". Presturinn þakkar biskupi hans góð orð og býður honum þar dveljast, þar
til hann og hans menn eru fullhressir og algjört er að þeirra klæðum, þar þau
hafi slitist á skógarhríslum. Biskup lést mundu þar þá aftur hverfa og heim ríða
til stólsins, kvað sér mundi ei snemma úr minni líða sú hríðar veðrátta sem hann
þar mætt hefði. Prestur kvað mjög hretviðrasamt tíðum þar norður og segir oft
kasti kraparegni með þoku myrkri þar ofan af hálsinum; segir sér þyki það
víslega talað og ráðið að ríða við svo búið heim aftur, því ei væri örvænt að
soddan stórhret eður jafnstærri kynni oftar koma. En biskup kvaðst eigi girnast
að mæta í annað sinn þvílíku óviðri, allra síst nokkru enn þá stærra. Svo er
mælt að biskup sat þar í viku með sína menn, en ei er getið hvað margmenntur
hann hafi í það sinn verið, og er svo sagt að prestur veitti kappsamlega og jók
veisluna því meir sem á leið, og skorti ekkert hvað hafa þurfti. Síðan skildu
biskup og hann með góðum vinskap, og reið biskup heimleiðis og settist um kyrrt
á stólnum að þeirri reisu afstaðinni. Mikil ættkvísl er komin frá fyrrnefndum
síra Þorkeli þykja og margir hans afkomendur verið hafa atkvæðamenn að vitsmunum
og annari atgjörvi, svo sem mörgum er kunnugt. Sú ætt var síðan kölluð
Svalbarðsætt, því afkomendur síra Þorkels bjuggu og sátu að sínum garði
Svalbarði á Svalbarðsströnd. En eftir það Magnús Jónsson kvongaðist á
Vestfjörðum og fékk til ekta þá ættgöfgu jómfrú Ragnheiði Eggertsdóttur og þau
öfluðu börn til samans sem áður er umskrifað, var sú ætt og kölluð síðan af
mörgum Magnúsarætt og þó líka vel Svalbarðsætt. Þykir sú ætt nú um stundir hafa
verið og vera enn nú ein af þeim bestu og fornemustu ættum og slekti, því sú
ættarlína hefur sitt útsprung og rennsli frá aðallegri stamm og riddara slekti,
sem hér næst eftirfylgjandi kongs bréf um vitna. Það er upphaf þessarar sögu að
fornmaður nokkur að nafni Ármaður hafði byggð sína í fjalli því sem heitir
Ármannsfjall; Það er í Víðinessdal; sá dalur liggur á bak við Hólastað í
Hjaltadal mót landnorðri. Í annan stað bjó tröllkona nokkur í
Ljósavatnsskarðshnjúk; það skarð liggur norður úr Fnjóskadal; í því er byggð og
bæir. Drósin hét Depilrassa. Það er greint að þau hafi lagt ástir saman, Ármaður
og hún, og hvort annað heimsótt. Þau áttu að lokunum son sín í millum, þann er
Ármaður nefndist eftir föður sínum; hann var mannborulegur og stórvaxinn. En þá
hann var fimm ára að aldri gekk drósin Depilrassa á fund við barnsföður sinn;
skildu þau svo, að hún drap hann og át allt sem kjötkyns var, fyrir utan beinin;
þau leifði hún og lét eftir. Ólst þar eftir sá ungi Ármann hjá móður sinni þar
til hann var fulltíða. Nú víkur sögunni að Myrká í Hörgárdal. Þar bjó prestur
nokkur; hann átti dóttur þá er Þorbjörg hét, hún var ráðskona föður síns í
Myrkárseli á Myrkárdal um sumarið. Það er greint að einn dag hafi fólkið farið
til hrísrifs, en hún var ein eftir heima og setti sig uppá rúm sitt. Þá sótti
hana svefn mikill. Þessu næst kom inn maður vænn, stórmannlegur og vel búinn;
hann lagðist uppí rúm hjá henni og talaði lengi margt við hana. Síðan lagði hann
oft þangað leiðir sínar, þá fámennt var í selinu. Líða svo fram nokkrir tímar,
þar til hún varð þunguð af þeirra samfundum. Seint um haustið er flytja skyldi
heim úr seli, kom hann á fund við hana og segir henni að móðir sín elskuleg muni
þar innan skamms koma og tala við hana. " Þú skalt varast" sagði hann," að
hræðast hana, þó þér þyki hún nokkuð stórkostleg. Hún mun vilja kyssa þig, en þú
skalt segja: Samur er kærleikurinn, þó við kyssumst ekki. Þú skalt bjóða henni
strax til matar, og skaltu ætla henni tveggja tunna ker með skyr, grautarstamp
og mjólkurtunnu". Líður svo að þeim tíma að flutt er heim úr selinu. Lét hún
þetta áðursagt eftir verða, og sagði það mætti síðar heim flytja. Sat hún þá ein
eftir í rúmstæði sínu. Þessu næst kemur kona í seldyrnar heldur húsfreyjuleg;
hún gekk inn svo meðgangsmikil að allur dyraumbúningurinn fauk fram á hlaðið.
Hún gengur að prestsdóttur og býðst til að kyssa hana. Þorbjörg sagði til
hennar: " Samur er kærleikurinn þó við kyssumst ekki", og strax bauð hún henni
til matar og vísaði henni að skyrkerinu og grautarstampinum, og fekk henni stóra
ausu fyrir spón. Hún át hæverskualust og sagði: " Nú er vel veitt, væri nokkuð
útá". Þorbjörg bað hana að halda sér til góða og sagði henni til
súrmjólkurtunnunnar. Hún jós útá úr tunnunni. Þá sagði móðir: " Nú er vel veitt;
þú hefur sett fyrir mig þrennslags mat í þremur ílátum; líka er þrennt innan í
þér, sem ég meina sonur minn eigi, en ekki mun ykkur yndis lengi auðið verða".
Síðan tæmdi hún ílátin en söng ekki borðsálminn. Síðan vill hún kveðja hana með
kossi en Þorbjörg vill það eigi þekkjast, og sagði svo sem áður;" Samur er
kærleikurinn þó eigi kyssumst við". Síðan snýr hún til dyra; í þeim varð hún að
beygja sig, því hún var kona hávaxin. Það varð henni svo örðugt að hún sendi af
lendum sér feikna fret, sem fyllti selið af fýlu, svo mágkonu hennar lá við að
kafna. Nokkru síðar kom Ármaður til hennar og fylgdi henni heim undir túngarðinn
á Myrká og skildi þar við hana. Síðan var hún mjög fákát og hljóð. Ekki er getið
um samfundi þeirra þaðan í frá þar til leið að jólum. Presturinn faðir hennar
svaf í skála og hún í öðru rúmi til fóta hans. Næstu nótt fyrir Þorláksdag sá
faðir hennar að maður gekk að rúmi hennar og minntist við hana og lagðist síðan
upp í sængina fyrir framan hana. Hún gladdist, en hann hryggðist. Skröfuðu þau
margt, þó þess sé hér ei getið. Sagði hann meðal annars að þetta væri hið
síðasta sinn er þau sæist, því móðir sín mundi stytta sína lífdaga og ætlaði að
éta sig hina næstu jólanótt. " Því bið ég þig" sagði hann," að láta sækja bein
mín að Grettistaki á Almenningshálsi". Hann sagði henni framar að hún væri
þunguð af sínum völdum og gengi með þrjú sveinbörn, og skyldi hún þau ekki skíra
láta. Hann fékk henni þrjár skjóður, og skyldi hún fá þær prestinum föður sínum
og biðja hann geyma, því hann mundi börnin uppala, þar til þeir væri sjö vetra
gamlir; þá skyldi hann fá sína skjóðuna hverjum; og þá vissi hver einn fyrir sig
hvað heita skyldi, einnig hvert þeir skyldu fara og heimili taka. Síðan jókst
harmur þeirra á milli meir og meir, svo presti þótti nóg um. Fór hann síðan
aftur úr rúminu og kvaddi hana mjög harmþrunginn; gekk hann í þrjár reisur innar
að rekkju hennar; eitt sinn sprakk af honum beltið, annað sinn reif hann af sér
kápuna og kastaði henni eftir, og þar með skyldu þau. Næsta morgun klæddist hún
ekki og ekki þaðan í frá. Nú er að segja frá Depilrössu og hennar jólahaldi. Hún
leggur son sinn Ármann í einelti norðan úr Ljósavatnsskarði og vestur á
Almenningsháls að Grettistaki, drap hann þar og át upp allan nema beinin, svo
sem hún hafði fyrr gjört föður hans, því hún mátti ekki þeirra bein bíta, með
því þeir voru mennskir í aðra ætt. Síðan að endaðri þessari máltíð og
sláturstörfum er sagt að hún hafi ætt austur í jökla og ekki síðan aftur sést.
Stór söknuður var að soddan kvenskörungi. En að morgni annars dags jóla bað
Þorbjörg föður sinn að senda menn og hesta vestur á Almenningsháls eftir beinum
Ármanns. Það gjörði presturinn og lét grafa bein þessi þar sem mættist vígð mold
og óvígð. En hún fór ekki úr rekkju frá þeim degi. Eftir þetta ól hún þrjú
sveinbörn; voru þau öll væn og stórmannleg. Hún bað föður sinn að veita þeim
uppfóstur og skíra þau ekki, fékk honum líka þær þrjár skjóður sem áður er
umgetið, og bað hann forvara þær þar til sjö ár væri umliðin, og þá skyldi hann
fá sína hverjum þeirra. Síðan dó hún. En í sjö ár eftirkomandi ár ólust þessir
þrír piltar upp hjá presti afa sínum. Síðan meðtók hver sína skjóðu og fóru þar
eftir til þess aðseturs sem þeim var tilvísað með skjóðum þessum. Einn þeirra
bar nafn föður síns og bjó í Ármannsfelli, sem áður er umgetið. Annar nefndist
Elliði og bjó í Elliðafjalli þar allagötu hjá; það er milli Hjaltadals og
Kolbeinsdals, og kallast nú fjallið Elliði. Þriðji nefndist Móðar eða Móðal og
bjó hann í Móðars eða Móðalsfelli; það er suður af Vatnsskarði. Annar partur
þessarar fögru frásögu, forðum settur uppá ljóð, hver hér nálægt fást ei
fullkomin, hljóðar sem eftirfylgir. svo segir Halldór Þorbergsson. Maður er
nefndur Gunnar, garpur mikill. Sá garður er hann sat á hét á Ásgeirsvöllum,
liggjandi í dal þeim sem kallast enn nú Kvarningsdalur; sá dalur liggur
suðvestur af Vatnsskarði; sá bær er nú afmáður og eyði. Þó eru bæir á dalnum á
báðar síður þessa bæjarstæðis. Í þessum dal er Móðarsfell, sem áður umgetur.
Gunnar og kona hans áttu tvær dætur; hét sú eina Signý, en önnur Margrét. Þær
voru báðar í góðu gildi; þó var Signý í meira afhaldi hjá mönnum. Prestur nokkur
var þann tíma á Víðimýri í Skagafirði; hann lagði ást á Signýju, og þá hún kom
til kirkju lét hann blítt við hana og gaf henni margt sem hann girnilegt meinti.
Eina jólanótt bjóst þessi burgeis heiman að halda jólatíðir í Víðimýrakirkju með
sinni konu og báðum dætrum. Hjónin riðu bæði hryssu einni, en þær systur gengu
undan á horntöltum. Þá þær höfðu nokkra hríð gengið dró upp svartan skýjaflóka í
hafinu. Þá mælti Margrét: " Illt álit hef ég á skýi þessu". Þar til svaraði
Signý: " Ekki er ég óttaslegin fyrir einum skýflóka". Áður langt um leið
magnaðist þetta ský með myrkvafjúki, svo þær rötuðu hvergi og vissu ekki hvað
þær áttu að stefna. Þá varð Margrét óttaslegin og spyr hvort Signý vill ekki
heita fyrir sér. Hún vildi ekki verða því játsa. Margrét hét á kross og kirkju,
að gefa jafnvægi sitt af vaxi til Víðimýrarkirkju, ef hún kæmist lífs til
hennar. Þar eftir birti svo fyrir augum að hún komst klaklaust til kirkjunnar og
fann þar foreldra sína fagnandi hennar þarkomu, en það angraði þau í annan stað,
að hún kunni ekki að segja þeim hvað um Signýju leið. En það er af henni að
segja, að í þessu fjúki hitti hún fyrir sér einn klett; hún settist undir hann
og tók að þenkja margt um stund. Loksins fékk hún þann innblástur sem ekki var
galinn að hún hét því, að ef sá maður væri nokkur til í veröldinni sem héti
Móðar, þá skyldi hún við þann allar ástir festa. Þar eftir birti upp fjúkið, svo
hún fann bæinn. Er þessi klettur ekki langt frá bænum og er kallaður síðan
Píkuklettur. Um kvöldið komu hjónin heim með hryggvu gleði, og Margrét með þeim,
en sem þau sjá Signýju heima fyrir, urðu þau öll afar fegin. Líður svo tíminn
tíðindalaust til annara jóla. Þá mælti bóndinn með mikilli andakt til síns
hyskis hvort það vildi eftir venju sækja jólatíðir. Signý ein sagði nei og
kvaðst mundu heima sitja og húsa gæta. Bóndi lét hana því ráða, bjó sig síðan
til ferðar og lagði á þófa sinn og gæruskinn. Hans allrakærasta bjóst í ferð með
honum, þeirra dóttir Margrét og öskubuskan. Ekki getur historían um fleira fólk
í hans herbergjum. En áður hann stökk á bak talaði hann af föðurlegu hjarta til
Signýjar: " Mín elsku dóttir! þú skalt halda öll þín heit, og efna svo í engu
bregðist". Síðan kvöddust þau. Síðan stigu á bak hann og frúin, tók ofan hattinn
og skellti undir nárann. Margrét og öskubuska í öðru lagi stikluðu áfram hvor
sem meira mátti og segir ekki af þeirra ferðum, þar til þau komu köld og svöng
frá kirkjunni aftur um kvöldið. Nú er Signý heima, háttar og fer að sofa. Síðan
innar stundar er sagt til hennar: " Þú vaktar lítt það viðvíkur heimilinu, þar
veður er illt". Síðan fór hún fáklædd á fætur og kastaði yfir sig kápu sinni,
gengur út og formerkti veðrið eigi sem sagt var, umskoðar allt úti og sér allt
vera í kyrrum kjörum, hyggst síðan ganga inn aftur til sængur sinnar. Þá mætti
henni maður mikill vexti; hann heilsar uppá Signýju. Hún tók því og spyr hann að
heiti, en hann sagði: " Móðar er nafn mitt, og hefur þú lofað mér blíðu þinni og
mér einum að unna". Þessi maður var vel klæddur og bar hnakk á herðum sér; hann
var gjör af gulli segir sagan. Hennar andsvar hljóðar svo í þessum ljóðum: Hún
þykist nú sjá þetta muni allt satt vera og biður hann bíða meðan hún klæðist. En
hann sagði: " Ekki nenni ég eftir því að bíða; ég skal gefa þér miklu betri
kvenbúnað, skart og skraut, en þú nú átt". Síðan setti hann hana í gullstólinn
og lagði svo hvorttveggja sér á herðar og gekk svo til síns slots, og leiddi
hana þar inn með stórum herlegheitum. Um kvöldið þá fólk kom heim, var Signý í
burtu. Ekki er sagt þeim hjónum hafi orðið bilt við það, en öskubuska sagði að
hún mundi heilluð vera af tröllum. Herra hússins straffaði hana stórlega fyrir
sína heimsku og illyrði, og sagði hún væri í happastað með heiðri og hamingju.
Eftir þetta er stundir liðu fram, bar svo til að Signý ól meybarn og andaðist af
sængaför, en barnið var skírt af Víðimýrarpresti og hét eftir móður sinni og
ólst þar upp um hríð. En þá hún var vaxin vildi presturinn hallast að henni,
líka sem áður að móður hennar, en hún vildi ekki þekkjast það. Eitt sinn gekk
hún út um kvöld og talaði svo þar hún var: " Hvar sem minn kæri faðir er; þá
vildi ég hann sækti mig, sé honum nokkuð um mig hugað, svo mig hendi enginn
vansi". þar eftir hvarf hún brott. En eftir afgang þessa göfuga Móðars er sagt
að Signý hin unga hafi komið aftur til byggða og giftist síðan Víðimýrarpresti,
eða hvernig sem því var háttað. Endar svo historía herra Móðars. Hver sem ekki
trúir öllu því sem skrifað stendur í henni, þeim hinum sama verði það að lýgi.
Sagan af Móðari í Móðarsfelli. Austurundan Valadal í Skagafjarðarsýslu stendur
hnúkur hár sem kallaður er Valadalshnúkur; utaní honum stendur fell dálítið og
er kallað Móðarsfell; þar í er og hellir sem kallaður er Móðarshellir, og dregur
hovrutveggja nafn af sögu þeirri er nú skal segja: Á Víðimýri bjó prestur fyrir
eina tíð; hann átti dóttur er Sigríður hét; hún var væn og vel að sér: Hún var
jafnan í seli á sumrum og vinnukona með henni er Margrét hét. Einhvern jóladag
ætlaði prestur að syngja messu í Glaumbæ. En er þær voru komnar nokkuð á leið,
rak á þær myrkviðusþoku með kafaldi; villtust þær þá og vissu ekkert hvað þær
fóru. En er þær höfðu lengi gengið, stingur Sigríður fótum fyrir og segir að
þetta tjái eigi lengur og kveðst vilja strengja þess heit og vita hvort hríðinni
ekki linni. Strengir hún þá þess heitis, að eiga ekki annan mann en þann er
Móðar heiti; jafnsnart sem hún hafði sleppt orðunum iðraðist hún fljótfærni
sinnar, en undireins stytti upp hríðinni, og voru þær þá komnar út fyrir
Glaumbæ. Sneru þær þá við, og er þær komu að Glaumbæ var verið að syngja
útgöngusálminn. Um kvöldið héldu þær heim með prestinum. Nú líður til þess að
flutt var í selið sumarið eftir; var þá Sigríður nauðug að fara í selið, en með
því faðir hennar bauð henni að fara varð hún að hlýða. Þær fluttu sinn daginn
hvor úr selinu Sigríður og Margrét. En einhvern dag er Margrét var heim farin en
Sigríður að þvottum við sellækinn, kemur til hennar maður harla hávaxinn og
heilsar henni blíðlega. Sigríður tekur dauft undir. " Tekurðu ekki undir við
mig?" segir aðkomumaður," það mun þó svo fara að þú munt hjóta að mæla við mig,
þar þú hefur strengt þess heit að eiga engan mann annan en þann er Móðar heiti,
því ég er sá eini á Íslandi sem ber það nafn, og svo þú vitir gjör um hagi mín,
skal ég segja þér að móðir mín er skessa og býr í felli einu utaní Valadalshnúk;
hún villti til sín mennskan mann vestanúr Vatnsdal og gat mig við honum, hefur
hún kennt mér fjölkynngi, en hann kenndi mér kristna trú og ýmsar íþróttir; er
hann nú dáinn fyrir nokkrum árum. Móðir mín hefur hyllt til mín níu meyjar en
drepið allar, þar henni hefur ekki þótt nein mér samboðin. Hún gerði þér bylinn
á jóladaginn og með fjölkynngi sinni gerði hún þér það, að þú strengdir þessa
heitis, og er nú best að láta sér vel lynda það sem komið er". Sigríður var
stutt í svari og mjög afundin, og er hann sá að hann ei fékk blíðkað hana,
kvaddi hann hana, en bað hana að vera heima daginn eftir, því þá mundi hann
aftur heimsækja hana. Daginn eftir var Sigríður eigi með sjálfri sér og kvartaði
um veikindi; varð þá Margrét að fara heim aftur með flutninginn, en Sigríður var
eftir í selinu. Kemur þá Móðar þar og segir henni að móðir sín ætli að heimsækja
hana á morgun; og biður hana að hræðast ekki, þó henni sýnist hún ófrýnileg og
stórskorin; hún muni biðja hana um skyr, og skuli hún gefa henni í tveim
hálfvættarkollum, muni það verða mátulegt, og þó hún beri að henni sveðju sína
skuli hún ekki hræðast. Síðan fer Móðar á burt. Daginn eftir var Sigríður enn
heima í selinu, kemur þá skessan, var hún bæði stór og illileg. Hún heilsar
Sigríði, hún tók kveðju hennar og stóð á selþrepskildinum og veik ekki þaðan,
því svo hafði Móðar sagt henni. Kerling biður hana að gefa sér að smakka skyr.
Sigríður vísar henni á kollurnar, sem hún áður hafði sett fullar af skyri út á
hlaðið, og fær henni stóra ausu til að borða með. Kerling hámar í sig skyrinu,
þartil ekki var eftir nema í löggunum á annari kollunni, teygir hún sig þá upp
og segir: " mátulegt er framborið". Síðan tekur hún upp stóra skálm og rekur
fyrir brjóst Sigríði og segir um leið: " ertu fær um að verða tengdadóttir
mín?". En er hún sá að Sigríður bliknaði eigi, snýr hún frá og segir: " þú ert
ekki smáhrædd, kinda mín!" Labbar hún síðan upp eyrina fyrir ofan selið og er
þung á sér, en þar er stór steinn á eyrinni og rak hún í hann tærnar, féll við
og sprakk. Var þá Móður þar kominn og dregur flykkið í ána og kvað svo að orði
við Sigríði, að kunnátta sín hefði kunnað að vera í verki með að stytta henni
aldur. Kveðst hann nú ekki ætla oftar að koma í selið, en á aðfangadagskvöld
jóla segist hann ætla að koma að Víðimýri og beiðast gistingar. Líður nú af
sumarið og veturinn framað jólum. En á aðfangadagskvöldið er barið að dyrum á
Víðimýri, kemur fólk út og þykir gesturinn heldur hávaxinn. Hann biður að skila
til prestsins að hann biðji gistingar. Húskarl einn fer þá innar og segir presti
að kominn sé maður og beiðist gistingar, en hann sé svo stór, að hann muni ekki
komast inní húsin. Prestur segir að þá sé að vísa honum áburt, en Sigríður
prestsdóttir greip þá framí og segir að hann muni varla byrja á að úthýsa á
aðfangadagskvöldið. Síðan var gesturinn látinn innkoma, og þó hann væri hávaxinn
leist presti vel á hann; hann var þokkalega búinn, kurteis í framgöngu og
skarplegur að yfirlitum. Síðan tóku þeir tal saman, og var gesturinn
skynsamlegur í viðræðum; kom svo að prestur bauð honum þar að vera um jólin og
þá hann það. Áður en þeir skildu sagði hann presti allt frá högum sínum og bað
dóttur hans sér til handa, en þó presturinn hefði ætlað dóttur sinni annað
gjaforð, skaut hann þessu máli til hennar, með því hann sá líka að dóttir sín
mundi gjörningum beitt, sem ekki yrði fyrir komist. Sigríður tók þessu máli vel
og var ákveðin um vorið brúkaupsstefnan. Um vorið giftust þau Móðar og Sigríður,
og bauð þá prestur Móðari jörð til ábúðar í Skagafirðinum, en hann vildi heldur
hírast í helli sínum, og flutti hann Sigríði þangað. Hún undi þar vel hjá honum
og hafði allt er hún vildi hendinni tilrétta. Að ári liðnu kom Móðar ofanað
Víðimýri með barn til skírnar, en sem dó skömmu síðar. Svo fór og með annað, en
að því þriðja dó Sigríður; smíðaði Móðar utan um hana og lagði barnið í kistuna
hjá henni og bar síðan ofanað Víðimýri. Eftir það dvaldist hann með presti um
hríð en var jafnan harmandi, og einhverju sinni fór hann til hellis síns og kom
eigi aftur. Fór þá prestur að forvitnast um hann og sá þá að grjóti var hlaðið
að hellismunnanum, og er hann komst inn fann hann þar Móðar dauðan. Hann flutti
þá líkið úr hellinum og lét jarðsyngja að Víðimýri, en allt fémætt flutti hann
úr hellinum heim til sín, og hefur þar eigi verið byggð síðan. 2. Móðólfur í
Móðólfsfelli. Móðólfsfell heitir hnúkur nokkur við Vatnsskarð, eða í fjöllunum
þar í grennd. Hellir er í fellinu, en nú er fallið fyrir dyrnar á. Í helli
þessum bjó í fyrndinni tröllkarl einn er Móðólfur hét, og dregur fellið nafn af
honum. Hann heillaði til sín konu nokkra úr sveitinni, lögðu þau lag saman og
unnust mikið. Varð konan ólétt, en fóstrið var svo mikilúðlegt að hún gat ekki
fætt og dó af barnsförum. Móðólfur flutti lík hennar um nótt að kirkju á
Víðimýri, og var líkkistan haglega gjör, stóð hún fyrir kirkjudyrum morgun einn
er á fætur var komið, og lá þar hjá koparhringur og rúnakefli er sagði hvernig á
líkinu stóð, og gaf kirkjunni hringinn að legkaupi. Líkið var jarðað að
Víðimýrarkirkju, og er hringurinn þar síðan í kirkjuhurð; en um Móðólf er það
sagt að hann hafi haldið aftur til hellis síns og sprungið þar af harmi. Um
biskup Stefán. Biskup Stefán var Jónsson, Sonur Jóns Egilssonar, sem í langa
tíma var bryti í Skálholti, og með því hann var ekki víðförull maður, er eftir
honum sagt, að einusinni, þá hann kom að Álftavatni, hafi hann spurt, hvort
sjórinn mundi stærri en það, af hverju má merka hans einfaldleika. Hallbera
Egilsdóttir var systir hans, kona síra Þorbjarnar Ingimundarsonar; þeirra sonur
var Ólafur, faðir síra Einars, afa síra Jóns í Hólum. Ingiríður Jónsdóttir var
skilgetin systir biskups Stefáns; hún var móðir herra Marteins Einarssonar.
Biskup Stefán átti og marga bræður, og er þeirra afsprengis ekki getið, því það
sem eftir er af þeirri ætt er langt komið fram og nálega úrættis. Hann var mikið
ljúfmenni við alþýðu, en harður við flysjunga og sakafólk, og við mikilmenni,
sem settu sig á móti honum. Ríki-Torfi í Klofa og biskup Stefán áttust mikið
við, því Torfi var óhlýðinn biskupi bæði um kirkjureikning og tíundarhöld; item
skaut hann skjóli yfir sakafólk og hélt marga í biskups forboði. Var biskup
Stefán biskup í XXX ár, að sögn gamalla manna, og var kallaður grjót-biskup af
mönnum sínum, því hann lét gjöra allar girðingar í Skálholti, og líka
göngustéttina suður yfir Hundapoll; lá hann ekki ört viku sjúkur, andaðist hann
þriðjudaginn fyrstan í vetri, en stóð uppi til laugardags, þar til ábótinn frá
Viðey kom, biskup Ögmundur. Voru þá alls 16 menn lærðir, með prestum, klerkum,
djáknum og smádjáknum á staðnum, iiij af hverju tagi, því prestar voru þá sóttir
til dómkirkjunnar hvar sem á lá, en skóli var enginn; lágu þá Vestmannaeyjar til
Skálholts, og langt framyfir það. Um biskup Ögmund. 2. Biskup Ögmundur Pálsson
var mikill maður vexti, bæði hár og þykkur, geðmenni mikið, gulur á hár og
fagureygður, smáeygður, kringluleitur, en lítt hafði hann verið uppá skartsemi,
og hirti ekki hvernig það trassaðist, svo sagt er hann hafi ekki oftsinnis
bundið leggböndin. Hann var harðfenginn maður, stórorður og álagasamur, svo hann
strýkti oftsinnis menn sína svo sem önnur tyftunarbörn, og kallaði hórusyni og
skækjusyni ríka sem fátæka, þá honum fannst ekki til. Hann hélt fyrst
Breiðabólstað í Fljótshlíð; þaðan var vígður til Viðeyjar, og var kjörinn og
kallaður til biskups eftir fráfall biskups Stefáns; sigldi hann strax sumarið
eftir, og var utan tvö ár; varð honum mikið fyrir að fá biskupsdæmið, því honum
hafði mótfallið Norska þá þegar hann var prestur á Breiðabólstað; var þá Ólafur
skrifari fógeti yfir landið; lét síra Ögmundur drepa af honum tvo menn, en
þriðji var skemmdur. Þetta kom fram við biskup Ögmund eftirá, þó kom hann út með
biskupsdæmið, og hélt því í langan tíma með mikilli stórmennsku og höfðingsskap
og allsháttaðri velgengni. Hann lét gjöra skútu eina vestur í Vatnsfirði, svo
það var gott hafskip, og lét búa það sem vantaði þá það kom vestan; hljóp það
til Noregs árlega tvisvar: að öndverðu sumri eftir fardaga, og strax aftur eftir
Þorláksmessu, einkum í þrjú ár, meðan mest lá á. Honum var og bíföluð hirðstjórn
yfir allt landið, og hélt þeirri magt í tvö eða þrjú ár, sendi hann fram skatta
og kóngs skyldur, og fór svo með, að honum varð ekki gjald að, heldur skildist
hann þar vel við; hann var og skipaður administrator Hóla biskupsdæmis af
erkibiskupi og capitula-bræðrum í Þrándheimi, eftir fráfall biskups Gottskálks,
á meðan milli varð biskupanna. Á þeim tímum lá skip í hverri höfn fyrir sunnan,
og sumstaðar ij: þýskir víðast, utan í Grindavík lágu engelskir. Það bar eitt
til á dögum biskups Ögmundar, að engelskir lágu eitt ár í Grindavík á fimm
skipum, og voru ómildir við íslenska, svo fólkið get ekki það liðið; réð fólk
engu sínu og fékk ekki fyrir sitt; voru fyrir mönnum þeirra ij Jónar, kallaðir
yngri Bragur og eldri Bragur; tóku íslenskir sig þá saman og riðu til
Bessastaða, kröfðu höfuðsmann Didrich van Minden liðveislu móti svoddan
illmennum, varð hann vel við og sendi strax í alla kaupstaði, því íslenskir
hefði látið illa að honum sjálfum, ef hann hefði ekki við orðið; skipaði hann
þýskum að finna sig við Þórðarfell, sem er hjá Grindavík; komu þar saman að
kveldi dags í tilsettann tíma LXXX menn annars hundraðs, og gengu þaðan í Víkina
fyrir sólar uppkomu, höfðu engelskir búist við og gjört sér virki með torf og
grjót, en þeir höfðu lítið gagn af því; hlupu þeir í sín skip sem gátu, og
sigldu út með iiij skipum, fimmta gátu þeir þýskir náð, og drápu xviij Engelska,
en vij létu þeir lifa og áttunda pilt; fylgdu þeir engelska skipinu til
Bessastaða, með þeim þýskum, sem á það voru látnir, en eitt af hinum fjórum
forgekk á Víkinni strax í útsiglingu, og sökk það þar strax, svo ekki neitt
náðist af því. 3. Það bar og til, að Didrich van Minden reið frá Skálholti
nokkru sinni heim um Hvannavöll fyrir neðan Hellisskarð, og sáu þar væn alinaut;
ráku þeir þrjú með sér, hin bestu, til Bessastaða; eitt átti biskup Ögmundur,
annað Eyjólfur mágur hans á Hjalla, þriðja Þorvarður nokkur í Flóa. Þá biskup
spurði það, skrifaði hann strax suður, sýndist Didrich þá það af, að borga
nautin fullu. En margt féll biskup Ögmundi til mótgangs um sína daga, ekki síst
það, að dómkrikjan brann; hafði hann þá ekki verið margt ár í Skálholti vj ár
eða vij eða þar um; brann hún um þingtíma, Maríumessu sjálfa, og vissi enginn
gjörla tilefnið, utan gátur voru að Ásbjörn klerkur hefði farið ógætilega með
glóðarker, þó var það ekki bívísað, en húðina missti hann oftar en einusinni, og
fékk aldrei æðri heiður; brann kirkjan frá nóni á Maríumessu og til miðsaftans,
því fólk var mjög fátt á staðnum, þó bjargaði það, meir en eftir líkindum,
kistum og háfum kirkjunnar, og Þorláks skríni og klukkum, sem við hjálpað hinar
runnu niður og því sem laust var fyrir kirkjunni og bjargað varð, hitt brann
allt að ösku, kopar af kirkjunni og allt það sem ekki varð hjálpað, item
klukkur. Var norðan veður þá eldurinn kom í kirkjuna., en sneri frá veðrinu frá
staðnum, svo að sunnan gjörði, og lagði bálið norður í Traðir og brenndi upp
Reiðingahúsið og allt það þar var inni. Þá búið var að að brenna, féll í ösku og
fölskaðist allt saman, svo ekki varð par úr; voru þetta haldin mikil býsn og
fyrirburður. Á þetta sama þing fjölmenntu þeir báðir, biskup Ögmundur og biskup
Jón Arason hnálega, því þeir voru sundurþykkir; hafði biskup Jón ixc manna en
biskup Ögmundur xiiijc; var þá saman dregið með þeim og öðrum ríkismönnum. Eru
nú 66 ár síðan, anno 1593; því sá Egill, sem ég skrifaði þetta eftir, var þá
fjögra vetra, en nú 70. Um höfuðsmennina og atrekanda um siðaskiptin og attektir
í Viðey. 4. Þar er fyrst til að taka í þessum kapítula, að Bessastaður var
langan tíma einstæðings jörð, utan kirkjan þar átti tvö kot: Bárugseyri,
lögbýlis jörð, og Lambhús, heimaland þar í túninu; var það þó aðsetur þeirra
fóvitanna, svo þeir höfðu engin ráð önnur eða athvarf hér á Íslandi, hvorki
jarðir né óðul, og aldrei riðu þeir frá Bessastöðum nokkursstaðar um landið,
utan upp á alþing; en þá þeir höfðu nokkur erindi við biskupinn, þá fundust þeir
hvorutveggju jafnan á Reykjum í Ölvesi, því biskup hafði þar bú. Nú þó hér
skyldi með réttu inn skrifast um hvern höfuðsmann og hirðstjóra eftir annan, þá
verður það ekki gjört, því ég hefi enn ekki fengið þar um fullkomlega
undirvísun, svo mér ánægi, utan Didrich Píning er einn af þeim, sem hér hafa
helst nafnfrægir orðið; lengra muna menn ekki fram. Hann var gagnsamur maður í
mörgu, og leiðrétti margt það sem illa fór, svo sem menn má nokkuð til líkinga
ráða af þeim dómi, sem kallaður er Pínings dómur. Einn er og nefndur Tíll, en
hann var ekki réttur höfuðsmaður, því hann hafði logið sig inn í landið með
falsbréfum, og kom út snemma og safnaði öllu því hann gat inn í Hólma; en þá
hann var að þessu, kom réttur hirðstjóri með kóngs erindi, tóku þeir Tíl þá, og
son hans, og leiddu þá báða austur yfir Bessastaði og hjuggu þar af þeim
höfuðið; kallast Tílshóll síðan. Hannes Eggertsson var og höfuðsmaður, faðir
Eggerts, og segja sumir að Eggert hafi komið til á Bessastöðum. En Didrich van
Minden kemur helst við þetta efni: hann hélt sig vel í fyrstu, því þeir höfðu þá
ekkert um að vera, og voru þá aðalhirðstjórar svo sem nú eru umboðsmenn; en
síðan tóku þeir að smá-dirfast, báðu þeir kónginn um Viðey, það væri einn klén
hestahólmi, svo sem vera mætti fyrir eina tvo hesta eða þrjá, og fengu kóngsbréf
þar uppá, að þeir mættu hana að sér taka, kom Didrich sjálfur út með það bréf,
því Claus Marvitz sendi hann, en sat sjálfur um veturinn á Bessastöðum. Reið
Didrich til fundar við biskup í Ölvesi og las fyrir honum önnur kóngsbréf, en
þetta ekki, hafði biskup þó heyrt hop á, að það bréf mundi út komið; hélt
Alexíus Pálsson klaustrið í Viðey; höfðu vinir ábótans utanlands skrifað honum
til, að hann mætti taka sig í vakt, því þetta væri á ferðum, hafði Eggert það
bréf hingað um vorið, því það skip kom fyrst til landsins, sem hann var á, fékk
Eggert síra Einari Ólafssyni í Görðum bréfið, en presturinn sendi það ábótanum
með Agli syni sínum; gaf Alexíus sig þar ekki að, utan hafði sig á land í tíma.
En á hvítasunnu-morgun fyrir sólu bar þá hvítasunnu á sunnudag eftir fardagaviku
anno 1540 tóku þeir Didrich sér bát í Laugarnesi, áttæring, og reru til
eyjarinnar xiiij saman, með einum íslenskum, sem var Ólafur Ingimundarson,
hestamaður þeirra var ábótinn í landi í sínum fardögum eða útvegum ráku þeir
burt fólkið, slógu og börðu og hröktu mennina, svo það tók tólfæring, er hét
Thumáskollur, og flúðu í land strax, hvert mannsbarn, og fékk sér vistir hjá
fólki sínu, eða þar sem hver fékk athvarf. Annað skip var kallað Maríusúð í
Viðey, það var teinæringur; en ábótinn fór til Hóla í Grímsnesi, því það var
klausturjörð, og sat þar. Var tekinn dagur seinna um sumarið, eftir alþingi, því
ábótinn beiddist síns hjálpræðis upp yfir alla á alþingi af höfuðsmanninum; var
sá dagur í Görðum; ekki kom biskup þangað; var Alexíus þá skipaðir Hólar í
Grímsnesi, og tileinkaðar jarðir, og þær skyldi hann hafa í sína lífstíð, en þær
skyldu hníga aftur til klaustursins eftir hans dag; andaðist hann í Hólum og
liggur þar; hafði hann áður haldið Þingvöll, þá hann var prestur. Aldrei fékk
hann neitt af því sem hann átti í Viðey. Margt ár var hann þar ábóti, en þeir
dönsku tóku að sér Viðey og allar hennar eignir, uppá það bréf sem fyrr var
getið, og höfðu þar ekki annað privilegium til; settu þeir síra Jón Bárðarson
til ráðamanns í eyna, sem áður hafði Gufunes kirkju, og var sem þingaprestur
ábótans og hans útsendari áður; item létu þeir þangað iiij þýska og sína
vinnumenn frá Bessastöðum, því þeir fengu öngva aðra; rúðu þeir allt það í
kirkjunni var, en brutu hana niður sjálfa; varð þá margur óskapa arfur
kirkjufjárins. Þótti þetta mörgum miklar attektir. Um biskupa skipti. 5. Þegar
biskup Ögmundur var nú mjög hniginn á efra aldur og uppgefinn maður LXX eða svo,
því mest gekk að honum sjónleysi, kaus hann annan sér til meðhjálpara og í sinn
stað eftir sig: það var Sigmundur, systursonur biskups Ögmundar, sonur Ásdísar
Pálsdóttur og Eyjólfs á Hjalla, bróðir Þórólfs bónda Eyjólfssonar; hann hélt
Hítardal vestur, þótti vel að sér, var hann kjörinn á prestastefnu til
biskupsdæmis eftir biskup Ögmund, frænda sinn, sigldi hann og vígðist, en lifði
fá daga í biskupsdæminu, ekki fleiri en xix, liggur hann í Þrándheimi; hann
hafði fengið fótarmein og lysti upp í líkamann; þetta skeði nokkrum árum áður en
Viðey var tekin. Eftir það kaus biskup Ögmundur í sinn stað síra Gizur Einarsson
sér til meðhjálpara, því biskupinn hafði látið mennta hann austur hjá abbadísi
Halldóru; höfðu þessir þrír verið í Skálholti í nokkur ár: Gizur Einarsson,
Gísli Jónsson og Oddur Gottskálksson; höfðu þeir fengið allir utanlands smekk af
réttum evangelii lærdómi, en þorðu ekki að láta biskup Ögmund vita. Sendi biskup
Ögmundur síra Gizur utan, og kostaði hann að öllu og fékk honum reiðupeninga sem
hann þurfti, og sigldi hann það sama ár sem Viðey var tekin. Var Egill þá 17
vetra, en stendur nú á LXX, anno 1593. Ekki hafði biskup Ögmundur neina grunsemd
um annað, en hann mundi verða sér hollur og trúr, svo sem sjálfum sér, en hefði
nokkur þekkt annars, þá hefði prestur aldrei samþykkt að láta hann sigla. En
hann launaði honum ekki betur en aðrir, sem biskup Ögmundur hafði margt gott og
mikið til góða gjört. Næsta sumar þar eftir kom herra Gizur út með þeim
Hafnfirðingum, því hann sigldi með þeim; reið hann strax heim í Skálholt frá
Görðum við fjórða mann, tók biskup Ögmundur honum vel, afhenti honum staðinn
strax, en hafði sig burt; var það í vikunni fyrir fardaga að herra Gizur kom út,
en biskup Ögmundur kom til Hjalla miðvikudaginn í fardögum, og hafði þá farið
alfarið með öllu úr Skálholti. Litlu síðar kom kóngsskip í Hólminn, þar voru
þeir á sem bífalning höfðu að sækja biskup Ögmund, því herra Gizur hafði það
fram borið fyrir kónginn og ráðið, að sér myndi ekki neitt takast að framkvæma í
evangelio meðan biskup Ögmundur lifði, því var riddarinn hingað sendur með ijc
fólks, hét hann Christophor, og með honum Otti Stígsson. Strax þá herra Gizur
spurði, að riddarinn var kominn, skrifaði biskup honum til og settu dag með sér
á Kópavogi, var sá dagur á þriðjudaginn eftir fardagaviku, voru þeir á eintali
allan daginn, en að því enduðu beiddust þeir hesta inn í Hólm og þaðan í
Skálholt ekki fleirum en viij; kvað biskup þetta upp erindis, að riddarinn vildi
gjöra sér umskipti: taka smjör og vaðmál fyrir drykk; voru léðir viij hestar en
öngvan grunaði enn hvað undir mundi búa, svo þeir skyldu vera strax á
miðvikudags morguninn með sólu komnir inn í Hólminn, en þá þeir skildu á
Kópavogi reið biskup til Garða, en riddarinn aftur í Hólm inn, og með honum einn
af biskups sveinum, Eyjólfur Halldórsson, sem lengi hafði verið sveinn biskups
Ögmundar, var hann leiðarvísirinn; hann hafði verið í Sveinstaðareið norður, og
var honum kennt um víg Árna Bessasonar, sem var bróðir Þorbergs Bessasonar, en
biskup skaut skjóli yfir hann og hjálpaði honum. Á miðvikudags morgni ríða þeir
úr Hólminum x danskir og þessi Eyjólfur, eftir miðmunda, og riðu alla nóttina,
komu svo til Hjalla á fimmtudaginn fyrir dag mál; voru þar ekki heima fyrir nema
ij karlmenn, en biskup lá í baðstofu. Eyjólfur bóndi var ekki heima. Hlupu þeir
ij íslenskir sem voru menn biskups Ögmundar og földu sig fyrir hræðslu. Gengu
danskir strax inn í baðstofu, og tóku biskup höndum og leiddu hann í einni
skyrtu fótsíðri út á hlað, því þeir hafa ekki þorað lengi að vera í bænum; létu
síðan sækja klæði hans. Hljóp Ásdís að, og vildi halda honum, en þeir slitu hana
af honum; settu þeir hann þá í söðulinn og höfðu jafnsnart með sér, og höfðu
hann strax út í skip, bjuggu þar sæng og létu hann þar liggja; segja þeir þá
hann skuli laus verða ef hann fær þeim allar jarðir, sem hann var eigandi að
meðan hann var biskup, og gaf hann þar já til ef hann yrði laus, og voru þar
bréf um gjörð; þá varð hann ekki að heldur laus. Lofuðu þeir þá að láta hann
lausan ef hann fengi þeim allt sitt silfur; því lofaði hann, og sendi riddarinn
eftir síra Einari Ólafssyni að sækja silfrið; fór prestur í Hólminn, en vildi
ekki fara eftir silfrinu utan biskupinn gæfi sitt bréf og innsigli, að það væri
sinn vilji, og það skyldi vítalaust vera; fóru þá vj danskir með síra Einari, og
áttundi Egill sonur, til Hjalla, og sögðu þetta Ásdísi; lét hún strax til
lyklana, sópuðu þeir öllu því sem var í kistunni í einn línsekk, bæði dölum,
nóbel, rínsk gyllini, skálir, staup etc., slógu líka beitir af hornum og höfðu
með sér, smátt og stórt, svo þar var ekki einn lýbikur eftir. En eitt nister var
þar með, kostulegt, lýsti Ásdís það sína eign og gáfu þeir það laust, og með það
fóru þeir; gaf riddarinn síra Einari einn dal fyrir ómakið, en biskup varð ekki
laus að heldur; vildu þeir þá hafa neslið með, ef hann skyldi laus verða: Lét
biskupinn þá skrifa til systur sinnar um það, fóru þrír danskir eftir neslinu og
fengu það; samt sat biskup fanginn og var hann fluttur sama árs í Danmörk og
settur þar í eitt klaustur, hvar hann lifði í góðu haldi í nokkur ár, til þess
hann andaðist, og er þar grafinn í kirkjunni og þessi orð klöppuð á miðjan
legsteininn: " Ögmundus episcopus Schalholtensis". Það er ending á hans ævisögu.
Um slag danskra í Skálholti. 6. Á sama því ári sem þeir danskir tóku Viðey, sem
var árinu fyrr en biskup Ögmundur var tekinn, sat Didrich um kyrrt á Bessastöðum
fram á sumar, en áliðnu sumri gjörði hann sér ferð austur, og vildi ferðast
austur á klaustrin; sendi hann frá sér ij menn undan til Odda: Pétur Spons og
Juren Funch, en hann reið í Skálholt og kom þar kveldið fyrir Laurentiusmessu,
setti hann tjöld sitt í portinu í biskupsgarðinum, vildi biskup ekki hann væri,
en hann sagðist skyldi vera, hvað sem sá dívelz blindi biskup segði, og slíkt
talaði hann bæði í kveld og morgun; lét biskup þó veita honum öllu heiðarlega í
timburstofu; var síra Jón Björnsson, faðir Ólafs, sem nú er á Felli, sem þá hélt
Torfastaði, settur til að skenkja en ráðsmann, síra Jón Héðinsson í Hruna, sendi
eftir fólki á báðar síður, út í Grímsnes og austur í Hreppa, svo biskup vissi
þar lítið eða ekki af; þó grunaði hann það, og lét segja Didrich að hann vildi
að hann færi, því von væri manna, hann skyldi fá sér hvað hann vildi; en Didrich
sat þess heldur. Þá kemur fólkið, á sjálfan Laurentiusmessu og þusti strax inn í
port, varð Didrich þess var í timburstofunni, að ys var í garðinum, og leit út
um gluggann og spurði hvað þeir og skyldu með svo margan hellbor, og stökk upp
við borðið og hafði úti daggarð og vildi slá prestinn, sem skenkti, en prestur
brást við út, og sló aftur stofunni. Voru þeir þá inni Didrich og einn hans
maður, og þriðji piltur xiiij vetra, en hinir voru úti iiij, því vij voru alls,
með hestamanninum Ólafi Ingimundarsyni, sem heim riðu til staðarins; voru þeir
strax drepnir sem úti voru í garðinum, en síðan var veitt atganga að stofunni:
ganga að Jón Sigurðsson og Sveinn Þorsteinsson og Jón Jónsson, ráðsmaður frá
Hömrum, kallaður Hamra-Jón, var Didrich þar lagður til bana strax í stofunni, og
maður hans, en drengnum var líf gefið; en Ólafur hestamaður var drepinn í
göngunum hjá biskupsstofunni, sögðu þeir hann mætti fylgja dönskum nú, hann
hafði fylgt þeim lengi; voru þeir strax dregnir út og hafðir austur í Söðlahól;
en vegna þess að vatnið var í brunninum, sem var milli herbergjanna og
hituhússins, saurgaðist af blóðinu, skipaði biskup að gjöra brunninn blindann,
og svo lagðist hann af; fór fólkið strax aftur hver til síns, en sá danski
drengur var hér um vetrinn og umsat hann að vita hverjir að víginu höfðu verið,
og að því komst hann, en ekki fengu þeir nein gjöld fyrir það; þótti mönnum
þetta mikil og góð landhreinsun. Þessu næst var strax sendur maður til Odda til
Péturs Spons og Jurins, með þann boðskap, að þeir skyldu finna Didrich í Hruna,
en þá þeir komu þar, og höfðu tjaldað fyrir neðan kirkjuna, þá komu menn strax
og sögðu: Didrich hefði beðið að heilsa þeim, húsbóndi þeirra; og gáfu strax í,
eltu þá og drápu; hétu þeir Jón Magnússon og Sigurður Bernharðsson, sem
fyrirliðarnir voru að þessu að verki; voru þeir grafnir utangarðs, eins og
hundar. Strax sem þau tíðindi spyrðust suður, tóku þeir sig saman sem danskir
höfðu misþyrmt um vorið í Viðey, og fóru fram í eyna og komu þar með sólu í
þessari sömu viku, og drápu þá iiij sem þar voru af dönskum, og grófu þá úti
austan undir klautrinu, þar í Gönguskarði, þá gengið er upp að Gufunesi. Höfðu
þeir allir danskir verið, sem tekið höfðu Viðey, verið dæmdir rétt dræpir á
alþingi um sumarið, en nú eru xij af og pilturinn þrettándi, en fjórtándi hét
Jóachim, var hann út á strönd á Ásláksstöðum veturlagsmaður, og drápu
klaustursmenn úr Viðey hann þar um veturinn, þá þeir fóru í ver; fóru þeir í
Vatnsleysu á skipi, en gengu þaðan um nóttina til Ásláksstaða og drápu Jóachim.
Síra Jón Bárðarson sá um í Viðey, og var þar langa tíma úr því, og líka sá hann
til á Bessastöðum til vorsins og var þar nokkur ár, en eftir hann kom síra Pétur
Einarsson, og var höfuðsmaður nokkur ár, þá kom Lavrantz Múl, þá Otti Stígsson,
en hann setti Christian eftir fóvita í sinn stað. Liðu ix ár frá því að Didrich
var drepinn og til þess að þessi Christian var drepinn suður á Kirkjubóli á
Miðnesi, tveim dögum fyrir kyndilmessu um veturinn eftir líflát biskups Jóns.
Nokkuð ágrip um gömlu siðina. 7. Óttusöngur var kallaður það sem fyrst var
sungið á morgnana; en prím það sem sungið var fyrir prédikun; en tertia það sem
sungið var í messunni, en nóna það sem sungið var eftir allt embættið, og var
þetta kallað þriggja lestra hald; voru þrír Davíðs sálmar í hverjum parti.
Bænardagar voru þá engir haldnir, en letanía var sungin og vij sálmar á skírdags
kveld og föstudags kveldið hið langa, aldrei endrarnær, utan stundum í gagndaga
viku. Á gagndaginn eina, sem var miðvikudagurinn fyrir uppstigningardag, var
haft það embætti sem aldrei var haft endrarnær: var þá gengið kringum túngarða,
fyrst frá kirkjudyrum í þá átt sem miðsmorguns átt er, svo um kring í náttmála
átt, þaðan réttsýnis til kirkju aftur; var borið vígt vatn undan, og upphalds
stika, en í engum var prestur þá messuklæðum, utan litlar stólur á hálsi og bera
handbók sína; stóð sinn kross í hverri átt á túngörðum, í miðsmorguns stað,
dagmála, hádegis, miðmunda, nóns, miðsaftans, náttmála stað; ekki var þá sungið
utan það prestur las sjálfur, en allt fólk gekk með honum, og þetta var gjört á
hverju byggðu bóli, þó prestur væri ekki, því prestur bauð hann, og skipaði
fólki á sunnudaginn fyrir svo að gjöra, að lesa sín fræði og bænir sem það
kynni, og bífala sig guði. Aldrei gekk fólk innar utan inni á ári utan í
dauðstíð; tók það til eftir miðföstu, eftir fólksfjölda, og gekk innar alla daga
í efstu viku, utan á föstudaginn langa, svo allir höfðu innar gengið á
páskadaginn, sem í sókninni voru. Vatn var vígt hvern einn sunnudag, en ekki
öðrum helgum dögum, og bar fólkið heim frá sóknarkirkjunni hvern sunnudag það
vígða vatnið úr vatnspottinum í könnum, koppum, staupum, hornum etc., því
vatnspotturinn var settur fram yfir kórsdyr, að hver mætti hafa þar af sem
vildi, og stökktu þeir þessu vatni um sín hús, þá þeir komu heim. Item á
laugardaginn fyrir páska var slökktur gamli eldurinn á hverjum bæ, og sleginn
aftur annar nýr hjá prestinum, og sóttur þangað; því presturinn varð að vígja
hann, annars átti hann ekki að duga. Item var pálminn vígður á pálmadag, og
brenndur síðan á altarinu, á altarissteininum, og askan látin í línpoka eða
skjóðu, og geymd svo til annars öskudags, og þeirri ösku var þá dreift á fólkið
á öskudaginn eftir messu í kirkjunni; gekk maður eftir mann til prestsins, en
prestur stóð í kórdyrum og stökkti með bustakorni á hvern fyrir sig, og las eða
tautaði eitthvað á meðan. En þá hann dreifði vígðu vatni á fólkið fór hann svo
að, að hann vígði vatnið fyrir embætti hvern sunnudag, og gekk síðan fram í
kirkju, og hafði svo sem kýrhala lítinn, í kross lagðan, í skafti, og gekk
djákninn eftir honum með vatnspottinn, en prestur stökkti á allt fólkið aftur og
fram, og las þetta úr Davíðs psaltara: síðan tók hann til embættis. Í prócessíu
var gengið fyrir messu á pálmadag og páskadag, var fyrst borið undan vígt vatn í
potti, þar næst gekk prestur eða djákni með upphaldsstiku, hún var vel há, og
iij pípur upp úr og þar í iij ljós; þá gengu ij eftir henni, sem sungu, og enn
aðrir ij næst presti, ef til voru, höfðu þeir ermalaus rykkjulín, en prestur
hafði sjálfur serk og bar hann írskan kross, sem krossmark var á gjört af leiri
og smeltir í steinar; sungu þeir de tempore: á pálmadag" de in Christi in
urbem", en á páskadag" de resurrectione". Með breiða enda á stólnum klekkti
prestur í koll á þeim sem skriftuðust, einkum á frillulífsfólki, en þeir sem
stærra brutu voru leystir með lausnarvendi, sem þar var til gjörður. Item, eftir
það prestur hafði skriftað gekk hann fram í kirkju, eða út, ef margt var, og las
sálminn: , og seildist til með lausnarvendinum, til þeirra sem innar ætluðu að
ganga og skriftast höfðu, og laust þá í höfuðið eitt högg hvern, og þá sálmurinn
var úti tók hann til aftur og gekk eins um kring og fyrr, og sagði þá við
sérhvern: " í nafni föður og sonar" og" í nafni föður og sonar og anda heilags",
og þá fékk hver þeirra sem skriftast höfðu iij högg af lausnarvendinum, en
djákni bar tölur eftir presti, og taldi svo ekki skytist, hversu mikið helga
þyrfti fyrir bergingina, las prestur góða játning af daglegum syndum, og fólkið
skyldi lesa eftir honum. Önnur áminning var ekki. Fjórir voru tímar þeir á ári,
að presta skyldi vígja, helst í imbruvikum sjálfum; þær voru fjórar: fyrsta var
á haustin, næst eftir krossmessu, önnur í þriðju viku jólaföstu, þriðja var í
annarri viku langaföstu, fjórða í fjórðu viku eftir páska, var það kallað í
hvítadögum; það voru þá kallaðir hvítadagar allt frá páskum til hvítasunnu.
Dýridagur ætla menn verið hafi um dominica trinitatis, því um heilaga þrenning
hafði talað verið. Um herra Gizur Einarsson. 8. Herra Gizur var mjög hár maður
vexti og bjartur, nokkuð ljósleitur, lítt lotinn í herðum, grannvaxinn; ekki
voru þeir líkir, hann og Þorlákur. Hann breytti fyrstur messu embætti og tók af
alla pápista siðu, óttusöngva, prím, nón og tertiur og aftansöng, en sneri því
öllu öðruvísi og stytti þetta; hann tók og af þær gömlu prestatíðir, sem þeir
voru vanir að lesa, item þær processiur, sem áður voru hafðar á pálmadag og
páskadag, en aldrei endarnær, sem áður er sagt, og það gamla embættið lét hann
klárt af leggja; þá tókust og upp prestagiftingar, og giftist herra Gizur
sjálfur. Um haustið, á öðru ári eftir það hann kom út, fékk hann Katrínar
Hannesdóttur, sem var skilgetin systir Eggerts, og gifti Eggert hana, og móður
hennar, og var haldið brullaup þeirra í Skálholti. Þau áttu engin börn. En áður
en herra Gizur fékk þessa Katrínu, var honum handlögð Guðrún Gottskálksdóttir,
systir Odds Gottskálkssonar, og keypti hann hana og sigldi með það nokkra sinna
erinda, en setti Eystein prest Þórðarson officialem hér og kirkjuprest, að sjá
til á stólnum með móður biskupsins Gunnhildi; en Eysteinn prestur lá með þeim
báðum um veturinn og barnaði Guðrúnu, svo hún ól þríbura um sumarið eftir, var
herra Gizur þá út kominn, því hún varð léttari á liðnu sumri. Þá biskup spurði
það skyldi hann hafa sagt: " Það var hlaup og það var hofmannshlaup; ég skal
taka Gunnu mína í sátt aftur"; en hún vildi aldrei; fór hún þá hingað og þangað,
því hún vildi ekki heldur aðhyllast hann bróður sinn, var hún þversinnuð kona;
dó hún þó á Reykjum, hjá Oddi heitnum Gottskálkssyni, í Ölvesi, og erfði Pétur
Oddsson hana. En þessi síra Eysteinn Þórðarson var skemmdur í stórustofunni í
Skálholti, undir borðum, fám dögum eftir það biskup var út kominn, þá hann
spurði hið sanna. Voru að því verki bræður biskupsins, Þorlákur Einarsson og
síra Jón Einarsson og Halldór Einarsson hann var þá ekki enn vígður; varðist
prestur vel og lengi við borðið, þar til hann fékk taparhögg í höfuðið; hafði
hann síra Eysteinn upp á sér höggsleddu, stökk þá um síðir fram á sem dauður og
féll, gengu þeir þar frá honum. Var hann hafður þaðan til Laugaráss, og greri
allvel, en aldrei tók biskup hann í sátt; þó komst hann hann seinna til
prestsstéttar, og giftist vestra; ekki átti hann börn við konu sinni, erfðu hann
bræður hans. Eftir það að herra Gizur var giftur, þá giftust prestar bæði ungir
og gamlir, svo þá stöku voru stöku brullaup; urðu þeir þessu fegnir, því þeir
höfðu áður orðið að gjalda biskupi ij eða iij hundruð fyrir hverja barneign.
Hægt hafði herra Gizur við allt, því hann hræddist að þeir mundi mótfalla sig,
og taka sig upp á móti sér, því margir voru tregir að taka við svoddan breytni,
en sumir fylgdu henni strax og urðu glaðir við, því þeir höfðu aldrei komist á
loft í tíð biskups Ögmundar, þó þeir vildu. Féllu þeir helst í sið með herra
Gizuri biskupi: síra Gísli Jónsson, sem þá hélt Selárdal, því biskup Ögmundur
hafði vígt hann og haft hann fyrir kirkjuprest, þá Oddur Gottskálksson var hér
sveinn og skrifari biskups Ögmundar; item síra Björn Ólafsson í Hruna og síra
Jón Bjarnarson á Breiðabólstað, og Oddur Gottskálksson, og síra Pétur Einarsson
og síra Marteinn Einarsson á Stað á Ölduhrygg; tóku þar margir aðrir eftir.
Þorlákur Einarsson, bróðir herra Gizurar, fékk aðra systur Eggerts, og að henni
andaðri giftist hann Vigdísi, dóttur Þórólfs Eyjólfssonar, og bjuggu á Núpi í
Dýrafirði. Síra Halldór Einarsson, bróðir herra Gizurar, var faðir síra Teits í
Gufudal og síra Bjarna Halldórssonar. Síra Jón Einarsson, bróðir herra Gizurar,
hélt Garða stað á Akranesi; hann giftist Guðríði Sigurðardóttur; þeirra sonur er
síra Böðvar í Reykholti. Þótti biskupi síra Jón hafa fengið auðvirðilegt
giftarmál, og var honum ekki um síra Jón hafa fengið það, því Sigurður faðir
Guðríðar var einfaldur kotungsmaður. Herra Gizur lagði hér fyrstur út
Catechismum, með útskýringu, hvern margir meðtóku og lærðu, en sálma lagði hann
út fá eða öngva; stóð svo allt annað kyrrt svo lengi sem hann lifði; var hann
ekki biskup utan vj eða vij ár, og andaðist úr sótt heima í Skálholti, og átti
ekkert barn eftir; fór Katrín kona hans þá vestur til Ögurs til Eggerts, og
móður sinnar Guðrúnar Björnsdóttur. Um herra Martein Einarsson. 9. Hans faðir
var síra Einar Snorrason, sem hélt Staðarstað á Ölduhrygg allt til ellidaga.
Móður hans hét Ingiríður Jónsdóttir, skilgetin systir biskups Stefáns. Systkin
herra Marteins voru þessi: Pétur Einarsson, Brandur Einarsson, Þorvarður
Einarsson og Nikulás Einarsson, Guðrún Einarsdóttir; og voru þau öll sammædd og
samfædd: Marteinn, Þorvarður og Guðrún, en Brandur og Pétur voru sammæddir, og
hét móðir þeirra Gróa. Þorvarður var yngstur þeirra bræðra, hann stúdieraði í
Danmörk og varð Bachalavrius, og andaðist áður en varð meistari. Herra Marteinn
sigldi ix vetra með engelskum, og var ix ár samfleytt í Englandi; sigldi hann
fyrst með Robert eða Hobert, sem hér fékk systur hans, Guðlaugu Einarsdóttur;
var þessi Robert veturtökumaður hjá síra Einari Snorrasyni á Staðarstað í ij ár
og giftist henni, var brullaup haldið í Rifi á kost engelskra, létu engelskir
til sína tunnu víns af hverju skipi; þar lágu þá ix skip; stóð veislan hálfan
mánuð; sigldu þau það sama sumar og herra Marteinn með þeim; gekk hann í
engelskan skóla og iðkaði síðan málverk; eftir það var hann ij ár kaupmaður í
Grindavík, til þess var hann var tvítugur, vildi þá faðir til hans ekki leyfa
honum það lengur, og beiddist herra Ögmundur eftir honum, svo var hann hér
málari og málaði kirkjuna gömlu. Hann var mjög ljúfur maður, ekki síður en herra
Gizur. Vígðist hann nokkru síðar og tók Staðarstað eftir föður sinn, til þess
hann var kjörinn til biskups eftir fráfall herra Gizurar; var hann kjörinn á
almennilegri prestastefnu, og sigldi það sama sumar, og kom aftur annað ár; með
honum sigldi síra Þórður Marteinsson og síra Þorvarður, sem eftirá hélt Setbergs
stað. Síra Þórður, sonur herra Marteins, var vel lærður maður og kostulega máli
farinn, vilja sumir halda að hann hafi lagt út þá sálma, sem nú kallast Marteins
sálmar. Stóð nú enn allt kyrrt, svo sem komið var, í tíð herra Gizurar, svo að
danskir höfðu öngvar meiri tiltektir. Síra Pétur Einarsson, bróðir herra
Marteins, sigldi bæði í Þýskaland og Danmörk, og framaðist mjög í þessum
siglingum; hann hélt fyrstur Reyninesstaðar klaustur eftir abbadísirnar; item
var hann ráðsmaður í Skálholti eitt ár; hann var og nokkra stund umboðsmaður á
Bessastöðum, því hann var lengi vel látinn af dönskum, og halda sumir hann hafi
lítillega verið hollur landinu. Síðan fékk hann Hjarðarholt fyrir beneficium og
vígðist gamall, hann hafði og Stapasýsluna og keypti Stapann að dönskum, og á
meðan hann hafði Stapann að dönskum, og á meðan hann hafði Stapann lét hann
setuprest vera á Hjarðarholti. Síðar tóku danskir aftur Stapann af honum fyrir
alls ekki, utan þeir léðu honum Fagurey vestur hjá Hvammi, og nokkrar
kóngsjarðir, meðan hann lifði. Kona síra Péturs var Ingiríður Guðmundardóttir,
systir Daða bónda Gvendssonar; þau áttu engin önnur börn, utan Katrínu
Pétursdóttir, sem Teitur í Ásgarði eignaðist. Brandur Einarsson bjó í Hítarnesi
og á Snorrastöðum, keypti hann Snorrastaði í Kolbeinsstaða hrepp; kona hans
Halla Ólafsdóttir, dóttir síra Ólafs, sem hélt Saurbæ á Hvalfjarðarströnd. Börn
Brands þessi: síra Þórður í Hjarðarholti, síra Ólafur á Kvennabrekku og Bjarni
og Guðrún. Hann Brandur sat að sínu, og hafði engin sérleg völd né störf.
Hálfbræður herra Marteins að móðurinni voru: Erlendur, Nikulás og Magnús. Faðir
þeirra var Jón smiður, Auðunnarson, bjó vestur á Öndverðarnesi, manna hagastur á
allt utan silfur. Erlendur Jónsson átti ekki börn, utan Ingiríði vestur í Tungu
í Staðarsveit; Nikulás Jónsson var faðir síra Ásmundar í Miklholti; og nokkur
fleiri. Magnús Jónsson var faðir síra Bergs, sem var í Vestmannaeyjum. Guðrún
Einarsdóttir, systir herra Marteins, var kona Daða heitins Gvendssonar í
Snógsdal. Þeirra börn voru Einar og Þórunn. Einar andaðist heima í Snógsdal, í
landfarsótt, þá hann stóð í giftingum og tók sóttina degi fyrir áður hann skyldi
ríða í sitt brúðkaup til Sigríðar Þorleifsdóttur vestur á Skarði, og andaðist
þann sama dag sem brullaupið skyldi vera, lá ekki utan iij eða iiij daga.
Þórunni Daðadóttur giftist Björn Hannesson, bróðir Eggerts, þeirra sonur er
Hannes Björnsson. Um viðskipti þeirra herra Marteins og biskups Jóns. 10. Þá
herra Marteinn var kjörinn, og hann var sigldur, mislíkaði biskupi Jóni að hann
skyldi verða biskup í Skálholti; kom það til af Daða Gvendssyni, mági herra
Marteins; og um vorið, áður herra Martein kom út, fyrir alþingi, komu þeir
feðgar til Skálholts með tvö hundruð manns, og Ísleifur bóndi með þeim. Komust
þeir ekki lengra en á kvíabólið, því síra Jón Bjarnarson officialis hafði njósn
af þeirra komu, og hafði látið gjöra virki fyrir norðan kirkjugarð, og voru þar
settir menn til varnar með byssur; var og mikið fjölmenni á staðnum af kotunga
fólki, svo hinir treystu sér aldrei á að ráða, og nær einn af þeim hreyfði sér
til atgöngu, þá stóðu hér upp fimm eða tíu, svo þeir sáu það hrökk sér ekki,
lágu því ekki utan tvær nætur eða þrjár hjá stöðlinum með tjöld sín, og sneru þá
af út á alþing; lýsti biskup Jón þar, að hann ætlaði sér að setjast að á
Skálholti, herra Marteinn þyrfti ekki við það að dyljast, og aldrei skyldi hann
þar vera. Var þá hvorki út kominn biskup Marteinn né höfuðsmaður, því þeir komu
einatt seint á þeim tímum, en eftir alþingi komu þeir báðir. Hvernig biskup Jón
tók herra Martein. 11. Á öðru eða þriðja ári biskupsdæmis herra Marteins safnaði
biskup Jón miklu fólki, og ætlaði með makt að taka herra Martein í Skálholti,
hvað sem gilti. En þá sá flokkur var á ferð kominn, spurðu þeir að herra Martein
væri riðinn vestur; lét þá biskup Jón fólk frá sér heim, utan fátt eitt; riðu
þeir svo með þann selskap vestur um heiðar og fóru á nætur, en lágu um kyrrt á
daga, og hver sem þeim mætti hann varð að snúast í ferð með þeim, svo engin
fregn flaug eða njósn kæmist undan, komu svo á óvart öllum vestur, og tóku herra
Martein og síra Árna í Hítardal, fluttu þá norður og höfðu í haldi allt til þess
biskup Jón og þeir feðgar voru fangnir á Sauðafelli; en síra Jón Bjarnarson,
staðarins ráðsmaður og officialis, hélt staðinn í Skálholti á meðan biskup var
þar í haldi fyrir norðan. Um líflát biskups Jóns. 12. Þá þeir höfðu nú tekið
herra Martein og haft hann norður, þá riðu þeir allir í Skálholt með miklu
föruneyti og tóku þá að sér staðinn allann, skipuðu og skikkuðu öllu, bæði um
embætti og erfiðisfólk, sem þeim leist, sátu svo hálfan mánuð í sínu meðlæti og
riðu síðan vestur í Dali og voru þar teknir á Sauðafelli. Var Ormur Stullason þá
lögmaður þar vestra, og lét strax ganga dóm af tveim tylftum, að þeir voru
dæmdir til kóngsins náða, og skyldi herra Marteinn hafa einn þeirra feðga til
vörslu, en Daði annan og höfuðsmaður Christjan á Bessastöðum hinn þriðja; var
sent strax eftir höfuðsmanninum, reið hann vestur og vildi gjarnan ekki par hafa
með þá, þó varð hann á einu með þeim herra Marteini og Daða, því herra Marteinn
kom norðan þá þeir voru teknir. Var svo riðið í Skálholt, og þar var einn þeirra
bívaraður í hverju húsi, svo þeir feðgar sáust ekki, og voru tveir menn fengnir
hverjum til þjónustu. En fyrst þá þeir komu í Skálholt voru þeir nokkra daga
allir til samans, en þeir höfðu þá nokkur samtök og heitingar, ef þeir yrðu
lausir, því voru þeir aðskildir. Hélt höfuðsmaður þá ráðstefnu í Skálholti við
herra Martein og Daða, og varð það af, að þeir skyldu af takast, heldur en að
ábyrgjast þá eða eiga þá yfir höfði sér, því ekki skeytti Daði dóminn Orms
Stullasonar; fylgdi og síra Jón Bjarnarson mjög að því, að láta drepa þá, og það
varð af. Var sent eftir böðli til Bessastaða, svo þeir voru hálshöggnir á
föstudaginn fyrir allra heilagra messu, en hún var á laugardaginn þar eftir;
voru þeir hálshöggnir með öxi fyrir austan kirkjugarðinn, þar í lautunum, austur
undan virkinu; var sínu sinni leiddur hver þeirra, hver úr sínu húsi, svo enginn
þeirra sá annan, var annar ekki leiddur fyrr en annar var hálshögginn. Böðullinn
hét Jón Ólafsson, herfileg kind, sunnlensk, hafði ekki réttað utan einn mann
áður. Sakramenti fengu þeir allir um morguninn fyrir, svo þeir vissu þá hvað
fyrir mundi liggja, en ekki fyrri; allt fólk staðarins gekk austur þangað að
höggstaðnum. Böðli gekk illa að höggva prestinn síra Björn, beiddi hann sér lífs
og fékk ekki; martieraði hann af honum höfuðið með öxinni. Fóru þeir allir í
eina gröf í kirkjugarðinum og var ekki haft mikið við yfirsöngva; svo var þeim
kastað niður sem þeir voru komnir til, hvorki gjörðar kistur né líflægjur. Reið
síðan hvor þeirra heim til sín, höfuðsmaður og Daði, svo og var um kyrrt um
stund. Um danska slagið og hefndirnar. 13. En í vikunni eftir Pálsmessu um
veturinn, þá höfuðsmaður reið suður um Nes og var búinn að skipa niður fólki, og
hann var kominn heim í veg inn til Kirkjubóls á Miðnesi, og hann hafði verið þar
nótt; og um morguninn eftir, þá hann sat undir borði, þá komu xxx norðlenskir
menn, öllum ókunnugum, því þeir höfðu hettur og stytt upp; voru þetta útsendarar
Þórunnar Jónsdóttur, af sveinum þeirra feðga, sem hún fengið til þeirrar ferðar;
var svo fyrir lagt, að ekki skyldi öðrum en dönskum mein gjöra. Nú sem þessir
xxx komu að bænum, umkringdu þeir hann; var þá sagt dönskum, að ófriður væri
fyrir höndum; hlupu þá út tveir sefrínar, því þeir ætluðu að forða sér, en voru
strax drepnir. Þá kallaði einn Norðlenskur maður að dyrum, og spurði, hvort þar
væri síra Sveinn inni Finnbogason, og síra Jón Bárðarson; þeir vildu þeim ekki
illt og mættu þeir út ganga; gengu þeir þá út, en Christjan hélt sig inni;
beiddu hinir þá bónda leyfis, þeir mættu rjúfa bæinn; hann kvað þeir skyldu bæta
það þeir brytu. Voru þá strax rofin húsin og einn danskur drepinn undir rúminu,
en höfuðsmaður komst út og var svo lagður með lensu; var það bróðir Christjans,
sem veginn var, og hét líka Christjan. Síðan drógu þeir þá upp yfir túngarð, og
dysjuðu þá þar, en seinna voru þeir teknir upp aftur grafnir heima hjá
hálfkirkjunni á Kirkjubóli. Einn af þeim norðlensku tók strax hest höfuðmannsins
og hest hans bróður með söðlum, og reið norður til Grundar, en hinir fóru í ver
og tóku sig þó snemma í vakt um vorið, svo þeir fóru allir heim viku fyrir
vertíðarlok; vissi enginn hverjir þetta verk höfðu unnið, fyrr en löngu seinna.
Sumir af þeim fleipruðu sér til óliðs sjálfir. En áður en þessir morðingjar komu
til Kirkjubóls, sem sagt er, fóru þeir til Másbúða snemma um morguninn áður þeir
drápu Christjan, því þar voru tveir danskir; náðu þeir öðrum úti og drápu hann,
en hinn komst inn; rufu þeir hús á hann, en hann skaust út og drap einn af þeim
xxx; tóku þá íslenskir að stumra þar yfir landa sínum, en hinn danski slapp út á
meðan; eltu þeir hann, en hann setti á þá tómar byssurnar, og lést mundu drepa
þá; voguðu þeir þá ekki að ganga, og það skildi með þeim, en hann fór til herra
Marteins og var þar um veturinn. Þessi tíðindi spurðust strax inn á Strönd, voru
þar og þrír danskir, forðuðu þeir sér með ráði prestanna síra Sveins og síra
Jóns og komust í Skálholt, og voru þar um veturinn, og Másbúða-Pétur. Fyrirliðar
að þessu verki voru þeir Þorlákur Sveinsson og Jón Sveinsson, bróðir hans, item
Gvendur Andrésson úr Húnavatns þingi, og Gvendur Magnússon, frændi Eyjólfs bónda
austur í Dal. Jón Sveinsson sigldi strax með engelskum um sumarið, og kom aldrei
aftur, en Þorlákur var sem umsjónarmaður Þórunnar á Grund. En þeir Gvendarnir
voru teknir af dönskum um haustið eftir, þá lestir gengu suður, og sátu í járnum
á Bessastöðum allt til laugardagsins næst fyrir jólaföstu; var Andrésson mikill
hörkumaður, gaf sig ekki í fangelsinu, át og drakk og kvað og var lystugur, en
hinn bar sig miður; gátu þeir smeygt af sér járnum sjálfir þá á tók að líða, en
létu þau á sig á morgna, svo ekki mætti neitt merkja. Með járnkarli losuðu þeir
þak á ónshúsinu þar í litlu skraddarabaðstofunni, en treystu sér aldrei út, fyrr
en þetta kveld, þá háttað var, hlupu þeir út í myrkrið; datt Gvendur Magnússon í
gröf þar hjá lambhúsinu, og stóð í vatni allt að mitti, kallaði til hins og bað
hann hjálpa, en hann bað hann í guðs nafni þegja og forráða hvorugan þeirra;
skildi það með þeim. Gvendur komst norður. Danskir urðu samstundis varir við, og
hlupu með ljós og lyktir; fór Gvendur eftir það úr gröfinni, og komst í helli
nokkurn og var þar tvær nætur, fór síðan austur til Dals; lét bóndinn Eyjólfur
halda hann á laun og varð sekur fyrir það tíutugi hundraða þá uppfýst verð, en
hinn Gvendur Andrésson réri út um haustið eftir og fór sjálfur heim til
Bessastaða og fékk forlíkun, skyldi vera þeirra formaður kauplaust svo lengi sem
hann réri út, og gjalda ein xv hundruð fiska.; og lýkur þar þessu. Um veturinn
eftir andlát biskups Jón, á langaföstu, voru menn sendir í Skálholt norðan að,
að grafa upp þá feðga; höfðu þeir með sér kistur og umbúnað allan; var góður
vetur, svo þeir höfðu komist Kjöl norður og norðan, og komust fyrir páska norður
aftur. Þar er úti um þá. Strax um vorið eftir komu fjögur stríðsskip: tvö fyrir
norðan, Í Eyjafirði, og eitt í Straumi, og fjórða í Hafnarfjörð; voru tvö
hundruð fólks á því í Straumi, en hundruð manns á hinu í Hafnarfirði. Otti
Stígsson var fyrirliði hér syðra, fór hann með tvö hundruð manns til alþingis,
en eitt var eftir við skipið. Páll Fúsason var þá lögmaður fyrir austan, en
Ormur fyrir norðan. Aldrei vildi Páll sverja fyrr en Otti hafði á þinginu, fór
þá ekki annað fram en eiðar og svardagar. Enn meira um biskup Jón og herra
Martein. 14. Strax á fyrsta ári, sem herra Marteinn kom út og var riðinn vestur
til Staðarstaðar, þá kom þar biskup Jón öllum óvart, og lét taka herra Martein
þar og síra Árna í Hítardal; fékk síra Þorvarður að fara með honum norður, en
enginn annar; sá Þorvarður hafði og siglt með herra Marteini; og ekki fékk hann
neitt með sér að hafa utan sín visitasíuföng. Strax í norðurferðinni í
Skagafirði fékk Ari heitinn, að herra Marteinn skyldi vera hjá sér um vetrurinn
á Möðrufelli, og sá síra Þorsteinn, sem var biskupsins smásveinn. Viku seinna
fékk herra Marteinn af Halldóru heitinni, húsfreyju Ara, að Jón Marteinsson, sem
þá var x eða x vetra, mætti koma norður; var þá sent vestur, og fór hann norður,
var svo þar um veturinn hjá föður sínum í góðu yfirlæti. En biskup Jón sendi
eftir Einari Marteinssyni, og lét hann vera á Hólum um veturinn og lét kenna
honum. Sama vetur andaðist húsfreyja Halldóra, kona Ara lögmanns, af
landfarsótt. En um vorið skipaði biskup Jón Jóni Marteinssyni vestur aftur, og
var honum fylgt til Mels og svo til Snókadals; en herra Marteini var skipað til
Hóla; síra Þorvarður var og norður skipaður. Svo var herra Marteinn einn saman
sinna manna á Hólum, og fengnir til menn að hafa vörð um á honum; var hann fyrst
í góðu haldi passaligu. En nokkru sinni gat hann komist á burt, fram á
Hvammsdal, einn saman; var þá strax leitað; sagði maðurinn til hans, að hann
hefði heyrt til sín komið, og því fundu þeir hann skjótt, síðan var hann
hnepptur í Langabúr á Hólum, og gjörð kytra undir smjörpallinum, og þar sat hann
hálfboginn heilan mánuð, svo hann gat ekki rétt sig; er sagt Helga
Sigurðardóttir hafi mælt honum þá líknarmál, svo hann komst þaðan, en allan þann
tíma var honum lítið eða ekki gefið, utan nokkur prófentu-kerling gjörði honum
gott og gat rétt honum nokkuð um einn glugga, en hann hafði ekki lyst stóra, sem
von er. Hverja þvingun hann hafi hér af fengið, má til líkinda ráða; var hann þá
tekinn aftur til betra halds, og var svo fram yfir fardaga, var þá hafður til
Múla norður, sem biskup Jón hafði meðgjörð með, og síðan var sent eftir kvinnu
biskups Marteins, Ingibjörgu, og Jóni Marteinssyni og Þórði Marteinssyni sem það
sama sumar kom út. Það var að liðnu alþingi, þau komu norður, var það í ráði, að
biskup Jón mundi vilja veita herra Marteini Múla fyrir Staðastað; leið svo fram
milli Maríumessu og Krossmessu, var þá á Grenjastöðum haldið brullaup hjá síra
Sigurði Jónssyni, Þorgríms Oddssonar í Haga og Þórunnar; þangað var herra
Marteinn og boðinn; þar var húsfrú Þórunn etcet. En þegar hún var komin að
Einarsstöðum, eða svo, þá komu boð vestan, að þeir feðgar væri teknir; sendi hún
strax til Grenjastaða samdægurs, miðvikudaginn í brullaupsvikunni; reið þá síra
Sigurður annars dags heiman með xx menn, og lét herra Martein fara með sér, og
hans fólk. Í Eyjafirði komu til xx menn með Þorleifi Grímssyni; hann lagði
alltíð herra Marteini gott til, því hann hafði með síra Sigurði siglt og svarið.
Item sendi húsfrú Þórunn xx menn, en frá Steinunni Jónsdóttur komu á veginn
xtygir menn. Item kom hundrað eða meir frá Hólum, svo fólkið varð vel þrjú
hundruð alls etc. Svo riðu þeir allt í Hrútafjörð, voru þetta vildustu ríkismenn
að norðan: síra Björn Gíslason og Jón bóndi Magnússon; riðu svo allt að Melakoti
í Hrútafjörð. En sama dag, þá ofan kom af Hrútafjarðarhálsi, komu í móti þeim
iij danskir, sendir með bréf frá umboðsmanninum til síra Sigurðar, að hann
skyldi láta biskup Martein lausann; hélt síra Sigurðar þá ráðstefnu við
höfðingja, lögðu sitt til hvorir, Þorleifur Grímsson og aðrir, að ekki væri vert
honum að halda, því hann væri saklaus, og svo varð á morgni ályktað þeirra á
milli, að herra Marteinn reið vestur Haukadalsskarð til Snóksdals; síra Björn
Gíslason og Jón bóndi Magnússon voru sendir með honum, að bjóða boð fyrir þá
feðga; vildu danskir ekki taka neinum boðum, lýstu þá landráðamenn
drottinssvikara; fóru þeir síra Björn svo búnir; reið þá herra Marteinn í
Skálholt, en feðgar voru iiij nætur eða svo þar í Snóksdal er því herra Marteinn
kom. Tólf sveinar herra Marteins höfðu um veturinn verið hjá Daða, sendi herra
Marteinn nú tvo af þeim undan, og lét segja síra Jóni Bjarnarsyni, að von væri á
fjölmenni til staðarins. Allan veturinn hélt síra Jón Bjarnarson xtygi manns til
varðhalds á staðnum, og vöktu sinn tíma nætur hvorir xxx. Hér er endir á því.
Þórður Marteinsson varð hér síðan skólameistari tvö ár, til þess hann giftist
Katrínu, systur Eggerts, sem herra Gizur heitinn hafði átt; fékk hann strax mein
í lærið af völdum nokkurrar galdrakonu, sem ein píka í Danmörk keypti til að
gjöra honum mein, hafði hann það mein tvö eða þrjú ár, og andaðist af því á
Breiðabólstað; hélt hann Hruna tvö ár, en Breiðabólstað hálft þriðja. Um
aðtektir biskups Jóns í Árnanesi. 1. Skýrsla Indriða Ketilssonar. Svo felld verk
lét biskup Jón Arason gjöra og hans synir, Ari og síra Sigurður og þeirra menn
flestir, sem í þeirra reið voru, mér Indriða Ketilssyni. Item ráku saman og burt
úr minni jörðu og heim til Bjarnaness tuttugu annars hundraðs ásauðar og xx kýr,
og sveltu inni í fjögur mál og var komið að köfnun, ráku kapla úr mínu landi
alla, svo ég hafði ekki eftir af þrjátíu nema þrevett hross og þrevetran hest,
og þó var hann í láni; tóku fimm undan heyflutningi þar á hlaðinu við viðinn,
skáru í sundur beisl og gjarðir, hinn sjötta tóku þeir við viðinn undan syni
mínum, að ég sendi hann heim, og varð farlama eftir, riðu þeim aftur og fram um
sveitina, töfðu verkin fyrir fólki mínu, gistu þar átta, var þar fyrirmaður síra
Ólafur Hjaltason og hans fylgjarar, síra Högni, síra Illugi Guðmundsson, síra
Ketill Hallsson. En þá þeir í burt riðu, þá tóku þeir minn fénaðarmann, er hann
hann flúði undan þeim sem fénað tóku, og reið hann í móti þeim sem úr hlaðinu
riðu og fluttu hann heim til Bjarnaness um þverbak hans sjálfs fénaðar kapli,
héldu honum nauðugum færðu hann úr sínum fötum, ógnuðu honum með vöndum, byssum
og vopnum, létu hann fara nauðugan suður yfir Fljót og þar um sveitina; þóttist
hann þar af þvingan fengið hafa, af þeirra vondri meðferð. Item sendi biskupinn
þangað sína tvo sveina, til að varðhalda þar, hverjir voru með piltayrðum og svo
gjörðum, sem var síra Þorkell Ólafsson og Ólafur Tumásson, hver að var með
piltskap; lagði það biskupinn ályktarorð, að hann skyldi senda þangað sína
tuttugu sveina, að eyða og uppeta minn kost, sem Ari auðsýndi sig í því, að hann
reið af stað og ætlaði til mín, og féll af baki í heimalæknum á blákáf, og varð
að taka klæðaskipti, og hnekkti það hans ferð að því sinni. Item tóku og gripu
síðan xx kapla í burt með sér, xi hesta: tveir bleikalóttir, annar kosta hestur,
þrír rauðir, allir vænir hestar, einn glóföxóttur, stór og roskinn nokkuð; þrír
jarpir og voru tveir graðir, tvö hross stór og ung, annað ljóst en annað
bleikalótt, tvö folöld; hefi ég þessa kapla aldrei aftur fengið, nema folaldið
annað, en hin þrjú hrossin með folöldunum fékk ég eigi fyrr en um allra heilagra
messu; er hér til vitnis um allt mitt heimafólk og allir í þeirri sveit. Reið
hann við seinasta með allan sinn flokk, hvar heldur stóð ógn af; var ég þá
riðinn til Stafafells. Þeir ætluðu mig upp að ríða. Hafa þeir þessa peninga í
öngvu mínu frelsi, hvorki fyrir mér né mínum erfingjum. 2. Vitnisburður um
þetta. Það meðkennumst vér Alexander Hafliðason, Árni Eyjólfsson, Jón
Þorsteinsson, heimilisbúðar vitni, síra Oddur Ívarsson, Einar Pétursson, Einar
Ormsson, Þórarinn Hinriksson. Anno Christi Md xl vij: að vér vorum við staddir í
Árnanesi og Bjarna- í Hornafirði, sáum og heyrðum svo felldan verknað biskups
Jóns Árnasonar og hans sona, Ara og síra Sigurðar, og margra annarra þeirra
fylgjara: síra Ólafs Hjaltasonar, Ólafs Tumássonar, með þeirra fylgjurum, að
þeir gripu og ráku alla lifandi peninga, sem þeir náðu og fundu, naut og sauði
og kapla Indriða bónda Ketilssonar frá Árnanesi, með soddan aðburðum sem þessi
fyrr rituð skrá inniheldur, inn settu og sultu í fjögur mál, svo að kofnað komið
var. Hér með hefir hann aldrei aftur fengið tólf hesta og tvær hestamæður. Hér
með vissum við ekki annars, en hann mundi kúgaður og nauðugur í burt hafður,
hefði hann náðst. Hér með var hans heyskapur skaðlega hindraður, etc. Hér eftir
viljum vér sverja ef þurfa þykir. Og til sanninda hér um setjum vér vor innsigli
fyrir þetta vitnisburðarbréf, skrifað í Einholti xvi. dag Maji mánaðar, nokkrum
árum síðar en fyrr segir. Annar evangeliski biskup Herra Guðbrandur Þorláksson
Sá mikli Antiquarius og hálærði maður Prófessor Árni Magnússon hafði
samanskrifað Vitas Erudltorum lslandorum eða ævi lærðra íslenskra manna sem
nokkurt skriflegt lá eftir og á meðal þeirra ævi herra Guðbrands og M.ag.
Brynjólfs svo fullkomnar, að hann skrifaði mér síðast það hann hvorki meinti né
vænti þær kynnu fyllri fást. En þær svo sem öll hans scripta brunnu og fórust
stóra eldsvoðanum í Kaupenhafn Anno 1728 með öðru ótal fleira. Sá vitri maður
Páll Jónsson Vídalín lögmaður var og að samanskrifa lífssögu forföður síns
Guðbrands biskups; hvort hana fullkomnað hafi veit eg ekki. Væntu menn skýrustu
og fyllstu frásagna um herra Guðbrand frá báðum þessum miklu fróðleiksmönnum, þó
forgefins allt hingað til. Og þó eg þekki fákunnáttu mína til að skrifa ævi þess
mikla manns herra Guðbrands, því mig brestur nauðsynleg subsidia til þess,
skrif, bréf, og gerninga, sem þar til heyra, samt vil eg öngvanveginn gera þá
afvirðingu hans góða nafni að sneiða hjá honum einum af öllum Íslands biskupum.
Þar fyrir svo ekki sé autt eða skarð í fyrir svo veglegum skildi í þessum
hjáverkum mínum, þá tjalda eg því sem til hefi, sem er þessu ágripi af hans ævi.
Faðir herra Guðbrands var séra Þorlákur Hallgrímsson og Guðnýjar
Sveinbjarnardóttur. En bræður séra Þorláks voru Gamalíel faðir séra Bjarna á
Grenjaðarstað, séra Gissur á Staðarbakka, séra Einar á Útskálum, Guðmundur faðir
Hallgríms í Gröf og Péturs föður séra Hallgríms sálmaskálds í Saurbæ, séra
Þorkell faðir Odds á Hofi í Vopnafirði og Guðný Hallgrímsdóttir móðir séra
Þorláks Ívarssonar í Heydölum. Móðir herra Guðbrands var Helga dóttir Jóns
Sigmundssonar lögmanns og Bjargar Þorvaldsdóttur frá Möðruvöllum. Jón átti heil
14 ár í þungu þrætumáli við Gottskálk biskup Nikulásson um sitt hjónaband, sem
áður er sagt. Helga Jónsdóttir átti fyrst Krák Hallvarðsson, bjuggu þau á
Auðunnarstöðum. Hann drukknaði í Víðidalsfljóti og Jón Hallvarðsson bróðir hans,
er þeir fóru til veiðiskapar. Þeirra börn: séra Jón Kráksson í Görðum á
Álftanesi, Björg Kráksdóttir giftist séra Erlendi Pálssyni á Breiðabólsstað,
sumir telja og séra Ólaf Kráksson. Jón Hallvarðsson bróðir Kráks átti Guðrúnu
Jónsdóttur systur Helgu, þeirra sonur Jón faðir séra Arngríms offidalis. Helga
Jónsdóttir giftist aftur séra Þorláki Hallgrímssyni, hann var ekki auðugur að
fé, hélt fyrst Stað í Hrútafirði, hafði þar með Eyrarkirkju í Bitru, var hann
oft kominn þangað fyrir dag gangandi heiman frá Stað í tunglsljósi á vetrum til
embættisgerðar á helgum dögum. Síðan hélt hann Staðarbakka 4 ár. Þar var herra
Guðbrandur fæddur Anno 1542, en Þórður Þorláksson bróðir hans var tveimur árum
yngri, bjó á eignajörðu sinni Marðargnúpi fram til elli, dó þar Anno 1638, 94
ára gamall. Frá Staðarbakka fór séra Þorlákur til Þingeyra í tíð Helga ábóta og
var þar 8 ár þingaprestur. Guðbrandur sonur hans var og með honum. En kona hans
Helga var á búi þeirra á Torfalæk og Þórður sonur þeirra með henni. Anno 1553 þá
latínuskóli var stiftaður á Hólum var Guðbrandur látinn þangað 11 vetra gamall
til lærdóms. Og þó hann væri í fyrstu mjög tornæmur eftir sjálfs hans sögn, samt
var hann ástundunarsamur og skilningsgóður og lærði þar 6 ár. 18 vetra varð hann
heyrari í Hólaskóla 1 eða 2 ár, síðan sigldi hann vestur á Patreksfirði til
Danmerkur, stúderaði vel í Kaupinhafnarháskóla 3 eða 4 ár, fékk þar nokkra
fríkost hjá Doctor Nicolao Hemmingio og Doctor Páli Matthíassyni, sem síðan varð
erkibiskup Anno 1569, komst í góða gunst hjá honum og þess naut hann jafnan
meðan Doctor Páll biskup lifði. Anno 1564 kom Guðbrandur út hingað aftur á
kongsskipinu í Seylunni, var á Bessastöðum hjá höfuðsmanninum Páli Stígssyni
fram til alþingis, fór með honum til alþingis, þaðan í Skálholt og varð þar
skólameistari á sama sumri og síðan í 3 ár. Var hann sá fyrsti af íslenskum
mönnum síðan reformationem, sem vegna latínulærdóms og annara bóklegra mennta
var haldinn hæfilegur og fullfær til skólameistaraembættis, 22 ára gamall. Fyrir
hann og líka eftir varð að fá hingað til skólameistara útlenska menn frá
Danmörku. Hér að auki hafði hann þá mestu hagleiksgáfu og hugvitsskilning sem
hann gat nálega smíðað alla hluti, sem hann sá, eður honum var skilmerkilega frá
sagt. Í Skálholti hafði hann lítið smiðjuhús austur á hlaði, iðkaði þar
látúnssmíði og gröft og annað þessháttar á sumrum, eða þá hann hafði tómstund
þar til. Séra Jón Matthíasson hinn svenski hélt lengi Breiðabólsstað í
Vesturhópi. Þá hann gerðist hrumur af elli og lítt fær sóttu margir eftir að fá
þann stað. En af því höfuðsmaðurinn Páll Stígsson hélt Guðbrand skólameistara
verðugri framar öðrum, þar fyrir veitti hann honum Breiðabólsstað; þó fór hann
þangað ekki, meðan séra Jón gat haldið og hann lifði. En Anno 1567 reisti
Guðbrandur þar bú og fóru foreldrar hans þangað til hans. Þó Björn á Skarðsá
skrifi í sínum annál það Guðbrandur hafi vígst til prests, þá hann var 19 vetra
gamall og locatur á Hólum, áður en hann sigldi í fyrsta sinni, samt er mér ekki
grunlaust, að hann hafi vígst fyr en á þessu ári, því aðrir geta ei hans
prestavígslu. Var hann svo eitt ár prestur á Breiðabólsstað. Séra Jón Kráksson
hálfbróðir hans sigldi til Danmerkur að klaga fyrir konginum upp á þær jarðir og
góss, sem Gottskálk biskup Nikulásson hafði dæmt og tekið af móðurforeldrum hans
Jóni Sigmundssyni og Björgu Þorvaldsdóttur og af Einari móðurbróður sínum, syni
Jóns, hvar um lesa má í ævi Gottskálks biskups hins seinna. Bífalaði þá kongl.
Majst höfuðsmanninum Páli Stígssyni að láta séra Jón fá rétt á þessu.
Höfuðsmanninum sýndist erfitt að brjótast í þessu, því málið var orðið gamalt og
flókið, vildi semja það með séra Jóni og hans mótpörtum, svo séra Jón fengi
nokkuð, en þar varð ekkert af. Dó þá hirðstjórinn Páll, en séra Jóni leiddist að
eiga í þeirri klögun. Séra Guðbrandur, hálfbróðir séra Jóns, tók upp þetta mál,
sigldi þar í annað sinn Anno 1568 til að klaga upp á sömu eignir fyrir konginum.
Sama ár komu og héðan fleiri klögumál fyrir konginn, nefnilega Orms lögmanns
Sturlusonur upp á arfaskipti á Möðruvöllum eftir Þorleif Grímsson, svo og upp á
góss Daða Guðmundssonar etc. Þar fyrur sendi kongl. Majst hingað sinn
befalingsmann Christoffer Walckendorff til Glorup 1569 með ein og önnur kongl.
erindi. Bauð kongurinn honum að gera séra Guðbrandi lög og rétt á þessu máli.
Kom séra Guðbrandur út með höfuðsmanninum á Vestfjörðum. Reið höfuðsmaðurinn til
alþingis en dvaldi þar varla einn dag, heldur kallaði hann suður að Bessastöðum
alla yfirmenn landsins, strax eftir alþing og greiddi þar úr þessum málum. Gekk
þar og svo dómur af lögmönnunum Ormi Sturlusyni, Eggert Hannessyni og fleirum
öðrum um þetta mál. Dæmdu þeir, að Gottskálk biskup hefði röngum meinum
uppljóstað í millum Jóns Sigmundssonar og Bjargar, hans gerningar og dómar
dæmdir ónýtir í því máli, en eignir og jarðir Jóns og Bjargar, sem og þær jarðir
sem Einar Jónsson hafði úti að láta í tildæmdar fésektir dæmdar séra Guðbrandi
og samörfum hans aftur til handa. Séra Guðbrandur klagaði og upp á
próventugerning Jóns biskups Arasonar við Einar móðurbróður sinn. Og var sá
gerningur dæmdur ónýtur á alþingi Anno 1570 af Ormi Sturlusyni og Þórði
Guðmundssyni lögmönnum, því Einar var ekki með fullri skynsemd, bauð sig og ekki
nánustu frændum til umsjónar. Þessi höfuðsmaður sigldi aftur um sumarið. En séra
Guðbrandur varð um haustið skólameistari á Hólum, tók til að klaga og kalla upp
á þessar jarðir móðurforeldra sinna við ýmsa menn, sem þær þá héldu og í þeim
klögumálum átti hann lengstum sína daga. Þetta ár var biskupslaust á Hólum, því
Ólafur biskup dó um veturinn áður skömmu eftir jól. Strax Anno 1570 klagaði hann
af Hólakirkju Víðidalstungu og Urðir og dæmdust honum báðar þær jarðir með
alþingisdómi lögmanna Orms Sturlusonar og Þórðar Guðmundssonar á sama ári, því
þær voru eign Jóns Sigmundssonar. Og á þessu sama ári 1570 sigldi séra
Guðbrandur í þriðja sinn eftir kongsins boðskap til Kaupenhafnar, hvers áður
getur og var um veturinn Anno 1571, 29 ára gamall, vígður til biskups af Doctor
Páli Matthíassyni biskupi í Sjálandi, hver helst fylgdi að því, að hann varð
biskup. Annars var hér í landi þá ekki völ á öðrum lærðari manni til þess
embættis. Hann tók við Hólastól Anno 1571 dag 18. Junii. Strax sem hann var
vígður stundaði hann til að gagnast slíkt sem hann kunni, bæði Hólastifti og
öllu landinu í mörgum greinum. 1 Prestunum í Hólastifti. Anno 1571 suppliceraði
hann og herra Gísli Jónsson til kongl. Majst um stóran uppheldisbrest prestanna
hér í landi. Þar upp á fengu þeir náðuga bænheyrslu, að kongurinn lofaði að gefa
af sinni rentu árlega þessum uppheldislitlu prestum 200 Gísli biskup kaus sínum
prestum jarðir af kongsins fasta góssi hér í landi, þeim til ábýlis eður
afgiftar, því hann hélt jarðirnar þeim vissari heldur en dalagjaldið og eiga að
sækja það árlega í annara eður kongsins fógeta hendur, hvernig sem á stæði. En í
Hólastifti gaf kongurinn 100 ríxdali árlega, sem útleggjast skyldu árlega af
Möðruvallaklausturs inntekt og kaus Guðbrandur heldur dalagjaldið en jarðirnar,
því honum þótti hægra að skipta peningunum út með þeim eftir sérhvers þörf og
hentugleika. Þetta dalagjald þóttist biskupinn fá treglega og stundum ekki hjá
höfuðsmanninnm Johann Bucholt, sem það átti í þá tíma að útgreiða. Hér fyrir
varð biskup oftar en einu sinni að kvarta yfir þessu fyrir kongl. Majst og fyrir
þá orsök gaf kongur Friderick annar hingað þrjú sín bréf hér um, það fyrsta til
Fridericksborg Anno 1571 dag 28. Aprilis, annað í Scanderborg Anno 1573 dag 20.
Martii, hið þriðja Anno 1575 dag 12. Martii og þó Johann Bucholt og herra
Guðbrandur væru í fyrstu góðir vinir, samt reis af þessu stór óvild og hatur,
sem Bucholt fékk til herra Guðbrands og hans presta. Hér að auki lagði herra
Guðbrandur af stólsins eignum uppheldislitlum prestum til frí ábýlis eða
afgiftar þessar jarðir: Ríp, Myrká, Auðkúlu, Miklabæ, Eyjardalsá. Hann útvegaði
og þeim undan Munkaþverárklaustri Arnarvatn við Mývatn, undan Þingeyraklaustri
Hjaltabakka, undan Reynistaðarklaustri Hof á Skagaströnd. Og svo að enginn af
eftirkomandi biskupum kynni því að raska fékk hann þar upp á kong Fridericks
bréf, útgefið í Fridericksborg Anno 1575 dag 20. Martii í hverju skýrlega er
talið og tiltekið, hvað prestarnir í Hólastifti skuli uppbera sér til uppheldis
af sóknarfólkinu, nefnilega tíundir af öllum jörðum og búendum í þeirra sóknum,
heytolla, líksöngsaura, sömuleiðis ljóstolla og legkaup, þeir sem kirkjustaði
halda. Á hverju klaustri skuli vera 1 prestur og 1 djákni, presturinn hafi
árlega iij hndr. í kaup og fríkost og veru á klaustrinu fyrir utan hans tolla og
tíundir af sókninni. En ef hann er giftur, þá hafi eina klaustursins jörð til
ábýlis, honum og sóknarfólkinu hentuga fyrir venjulegt eftirgjald. En djákninn
hafi af klaustrinu mat og föt. Í sama bréfi er og tiltekið, hvernig fyrnefndir
100 ríxdalir skuli útskiptast árlega með biskupsins og sýslumannsins í
Hegranesþingi ráði og samþykki með öðru fleira. 2 Öllu landinu vildi hann
gagnast í þessu á móti þeirri alþingissamþykkt, það enginn mætti út af landinu
sigla án samþykkis yfirmanna hér í landi. Útvegaði hann það kong Fridericks
bréf, útgefið á Scanderborgarsloti Anno 1573 dag 20. Martii, að hver ærlegur
maður mætti af landinu sigla sér til frama án allrar hindrunar. Og þar sumir
veraldlegir hér í landi vildu halda eftir Kristinrétti, að öngvum skyldi leyfast
að giftast saman fyrir innan fjórmenning, þá útvegaði hann og svo kong
Fridericks annars bréf, útgefið í Frideriksborg Anno 1585 dag 30. Aprilis, að
sérhverjum hér í landi mætti leyfast að giftast saman í þriðja og fjórða lið,
svo sem í Danmörku Noregi eftir kongsins lögum. Anno 1576 fékk hann eitt
kongsbréf og annað 1580, að kongurinn, gaf honum leyfi til að taka með sér hina
bestu menn í Skagafjarðarsýslu og með þeim að fragta eitt hafskip til sömu
sýslu, hvar til hann af Hamborgurum hálft skip upp á 60 lestir. Það skip forgekk
nokkrum tímum síðar í útsigling, og hefur aldrei til þess spurst. Á því
drukknaði séra Arngrímur nokkur Jónsson, vellærður maður, sem fór með biskups
erindi, og er það hið seinasta hafskip, sem íslenskir hafa átt eða útgert. Á
sama ári, 1576, sendi kongurinn Friderick annar hingað sitt bréf útgefið í
Fridericksborg á sama ári dag 19. Aprilis eftir undirréttingu herra Guðbrands að
stórbrotamenn skyldu eftir fornri venju afleysast á dómkirkjunum. Orsök hér til
var helst, hórdómar og blóðskammir gengust hér við oftlega enn þá, en mjög fáir
prestar svo lærðir og færir til að straffa svoddan stórsyndir eða telja um fyrir
svoddan stórbrotafólki til iðrunar og leiðréttingar. Þar fyrir gaf herra
Guðbrandur konginum til vitundar, að hinir lærðustu menn hér, svo sem
biskuparnir væru best og helst þar til færir. eftir það kvartað fyrir konginum
það vegna margra stórbáginda og fjarlægðar væri mörgum óbærilegt aðsækja
aflausnina til dómkirkjunnar í hverju stifti. Þá vægði kongur til í þessu með
öðru hans bréfi, útgefnu Anno 1578 á Cronuborg dag 5. Maii, að þetta hórdómsfólk
mætti leysast í héraðinu af sínum prófasti. Síðan eftir sumra veraldlegra
undirréttan, þá Jón lögmaður sigldi, að veiku og vanfæru sakafólki væri það of
þung byrði, þar fyrir var hingað útgefið kong Christians 4ti bréf Anno 1594 á
hans ungdómsárum í regerandis herranna, að sérhver skyldi leysast af hans
sóknarpresti. Gamall pápiskur ósiður var sá hér í landi, að glæpamenn þeir, sem
óbótamál höfðu unnið eftir guðs lögum og manna, flúðu á kirkjurnar og einna
helst dómkirkjurnar, svo sem heilaga frelsisstaði og mátti enginn snerta þá þar
eða draga út þaðan, svo guðshús og þó helst dómkirkjurnar urðu spillvirkjabæli.
Hér um suppliceraði herra Guðbrandur til kongsins og bað, að kirkjur og bænhús
hér í landi væru ekki skálkum og óbótamönnum meira skjól en í Danmerkur ríki, að
fráteknu því, þá einhver af nauðverju hendir mannslag og kemst í kirkju til að
bjarga lífi sínu. Þar upp á gaf kongurinn Friderick annar sitt bréf á Cronuborg
Anno 1587 dag 2. Ju1ii og aftók öldungis svoddan óguðlegan kirkjufrið. Og varla
bað herra Guðbrandur þess af kong Friderick, að hann fengi ei bænheyrslu um það.
Þessar hans framkvæmdir og útvegir juku honum hatur og öfund hjá mörgum, er
brigsluðu honum um nýjungagirni, styrjöld og órósemi. Þó Ólafur biskup Hjaltason
aftæki pápiska siði og hjátrú slíkt sem hann kunni í Hólastifti samt þurfti þar
enn þá við stórrar leiðréttinga, svo að vel færi, hvar til herra Guðbrandur
lagði alla kostgæfni með því frekara fylgi og framkvæmd sem hann var meiri
skörungur hinum að lærdómi og röggsemd. Og þar eð hann ályktaði réttilega með
sjálfum sér, það einfaldur almúgi hefði meiri nytsemd af einum góðum bæklingi,
sem í voru móðurmáli hreinlega og ljóslega útlegði höfuðgreinir kristilegs
lærdóms heldur en af mörgum óskilmerkilegum sermonum og löngum prédikunarþulum
lítt lærðra presta, nýkomnum út úr páfadómsins villumyrkrum, ef sami bæklingur á
prent út genginn, bærist út um allt landið til allra þeirra, sem nokkuð gott
vildu lesa og læra. Þar fyrir svo þetta vantaði ekki, þá tók hann sér fyrir
hendur, eftir það hann var nýorðinn biskup að uppreisa eina fullkomna
prentsmiðju heima á Hólum Anno 1574, fékk þar til öll nauðsynleg verkfæri og
verkefni og leigði þar til handverkssveina upp á sjálfs síns kostnað. En hér til
gafst honum tilefni, af því að fyrnefndur séra Jón Matthíasson, auknefndur hinn
svenski, sem fyrir hann hélt Breiðabólsstað, hafði fyrstur hér í landi brúkað
eitt lítið prentverk, svo hann þrykkti Guðs bók í 4to fyrir Jón biskup Arason og
nokkra bæklinga fyrir herra Ólaf Hjaltason. En hvort hann hafi gert það upp á
sinn kostnað eða biskupanna veit eg ekki. Prentsmiðju séra Jóns svenska keypti
herra Guðbrandur fyrir 1100 rd. Og þó þetta litla sýningarhorn af algerðri
prentsmiðju kæmi ekki í neinn samjöfnuð við áræði framkvæmd herra Guðbrands til
að uppreisa og kosta upp á fullkomna prentsmiðju og allt hvað þar til heyrði,
samt hefur hann séð og lært af því aðferðina og verklagið. Jón sonur séra Jóns
Matthíassonar hvatti herra Guðbrandur á að sigla og læra algerlega upp á
prentverkið og svo að bæði að fremja það hér og kenna öðrum svo land vort
vantaði ekki bókþrykkjara. Þá útvegaði herra Guðbrandur af kong Friderick öðrum
jörðina Núpufell í Eyjafirði Jóni til frí ábýlis og afgiftar árlega. Svo fyrir
hönd þessa Jóns lét hann prenta bæði Biblíuna og margar góðar bækur af hálærðum
heilagrar skriftar lærifeðrum í öðrum tungumálum samanskrifaðar, en á íslensku
útlagðar. Jón Jón dó 1616 af mikilli taksótt sem þá gekk yfir. Hans sonur Hans
sonur Brandur prentari á Hólum, hans son séra Jón Brandsson faðir séra Jóns í
Hítarnesi. Með þessu góða prentverki breiddist guðsorð helst og mest um alt
Ísland, svo það varð á fáum árum fullt af góðum prentuðum bókum, ungum og gömlum
til gagns og lærdóms, þar áður sáust ekki nema hér og hvar Nýja testamentið með
útleggingu Odds Gottskálkssonar, Corvini postillur, Prédikanir Justi Jonæ, sem
Oddur útlagði og lét þrykkja og fáein kver önnur. Og svo að vort fátæka
föðurland hefði öngvan brest á guðs heilaga orði þá tók herra Guðbrandur sér
fyrir hendur eitt hið þarfasta nauðsynjaverk að útleggja biblíuna á vort
móðurmál og síðan láta á prent út ganga. Að sönnu höfðu áður nokkrir greitt í
þessu um útleggingu á nokkrum biblíunnar bókum: sá lofsverði mann Oddur
Gottskálksson, sem útlagði allt Nýja testamentið í Skálholti í tíð Ögmundar
biskups, þó á laun, lét það upp á sinn kostnað þrykkja í Rosekild Anno 1540; var
það fullendað af Hans Barth dag 12. Aprilis. Líklegt er, að Oddur hafi fleira
útlagt af biblíunnar bókum, þó ei hafi á prent útgengið. Gissur biskup hafði
litla tómstund þar til á hans fáu embættisárum; samt útlagði hann Salomons
orðskviðu og Sífracksbók, herra Gísli Jónsson spámannabækurnar, ef ekki allar,
samt flestallar. Herra Ólafi Hjaltasyni er og eignað, að fyrir hafi greitt í
þessu. Þó sumir í tíð herra1 Guðbrands færðu honum til ámælis, að í þessu þegði
hann yfir annara manna verkum, en tileignaði sér þau, svo sem hann sjálfur
stingur á í formála sínum einum fyrir framan. Summariam yfir spámannabækurnar og
meðkennir að sönnu það nokkrar biblíunnar bækur hafi verið útlagðar, sumar nærri
lagi rétt, sumar hafi þurft við stórrar umbótar, en sumar svo fráleitlega, að
hann hafi kostað öngvu minna erfiði að corrigera þær, heldur en þó hann hefði
útlagt þær að öllu leyti. Og hvernig sem þessu er háttað mun það mála sannast,
að það hefur verið hinn meiri eða jafnvel mesti hluti biblíunnar sem hann hefur
sjálfur útlagt og er vert að hrósa hans áræði og framkvæmd, samt lærdómi og
hugviti, að hann ofan á aðra embættisfjölskyldu sína og margfalda mæðu tók fyrir
sig þetta mikla og vandasama útleggingarverk, að yfirskoða og endurbæta annara
útleggingar, samanbera og lesa sér hvað við þá þýsku biblíunnar útleggingu
Doctoris Martini Lutheri hverri hann eftirfylgdi, varð hartnærri aleinn að
brjótast fyrir öllu svo sem hann sjálfur vottar fyrir aftan útgöngu þessa
biblíuverks, því þá voru hér næsta fáir svo lærðir enn, sem hann kunni að hafa
stóra aðstoð af í þessu eða að samanbera við sína meiningu á þungskildum greinum
eða orðum. Hefur hann svo kapps um kostað að færa sérhvað sem best hann kynni
upp á gagnort, fordildarlaust, auðskilið og hreint móðurmál vort. Og svo sem Dr.
Martinus Lutherus hefur þann forprís hjá þýskum það hans orðsnild, stíl og
mállýsku í háþýskunni jafnist enginn eða sé svo gagnorður, skýr og röksamlegur í
skrifi eða bókum, sem hann var, svo hafði og herra Guðbrandur öðlast þá gáfu af
guði framar öðrum landsmönnum vorum að vera orðhittinn og gagnorður, skýr og
skorinyrtur í hans útleggingum, bókum og skrifi með þekkjanlegri, þó
fordildarlausri orðsnilli. Og þó honum hafi hér og hvar svo miklu verki á
stuttum tíma yfirsést, svo sem einmana manni, er ekki að undra, þar hann braut
fyrstur ísinn í þessu, hafði ei heldur á þeim tímum og einna síst hér í landi þá
commentarios eða hálærðra manna útleggingar og bækur yfir biblíuna, sem nú eru
útgengnar í öllum tungumálum. Þar með varð hann sjálfur að athuga prentverkið á
biblíunni, sjálfur að korrigera athuga stílinn, dró sjálfur upp og gróf þá stóru
stafi og brotahnúta, sem eru í hans biblíu, eftir þeirri hugvits- og
hagleiksgáfu, er hann hafði af guði, annars hefði ekki þetta prentverk komist
svo vel á fót hér í landi. Og svo að þessi biblíuþrykking væri bæði sem
langgæðust og prýðilegust, þá þyrmdi hann hvorki sjálfum sér eða nokkrum
kostnaði, lét þrykkja hana á tilvalinn pappir real, fékk til láns frá Hamborg
fígúrur eða stykkin, sem til ljósari skilnings og prýðis eru hans biblíu, svo
sem eru myndir vitnisburðar tjaldbúðarinnar, hennar verkfæra, Aaronis skrúða,
sáttmálsarkarinnar, Salomonis musteris og annars þess háttar. Og til að ljúka af
þessu verki á 2iii árum hélt hann fyrnefndan Jón Jónsson prentara með sjö
sveinum öðrum, sumar og vetur, svo þetta verk var fullkomnað Anno 1584 dag 6.
Junii. Sömuleiðis að bandið á þessum bókum væri bæði vel vandað og varanlegt, þá
lét hann sigla innbinda utanlands 100 exemplaria, fékk og hingað um eitt sumar
bókbindara frá Hamborg, bæði til að binda þessar bækur og kenna öðrum hér
bókbandið, svo íslenskir gátu bundið biblíurnar með viðlíka snoturleik. En undir
þennan hans stóra kostnað létti stórum sá háloflegi kongur Friderick 2., hver ei
einasta gaf honum leyfi til þessarar biblíuþrykkingar heldur og einnig skenkti
honum þar til stóra summu peninga. Og þar að auki bauð hann, að sérhver kirkja á
Íslandi skyldi honum tilleggja sinni rentu I ríxdal eður hans virði. Þar á ofan
befalaði hann öllum kirkjuverjurum á Íslandi að kaupa eina af þessum biblíum til
sérhverrar kirkju fyrir hennar peninga og skyldi sú biblía vel og vandlega á
kirkjunni geymast þeim til nytsemdar, sem hana vildu lesa, sem ljóst er af sömu
kong Fridericks bréfum, útgefnum í Fridericksborg Anno 1579 dag 19. og 22.
Aprilis. Voru síðan þessar biblíur keyptar til kirknanna og af öðrum, sem þær
girntust, fyrir 8, 9 og 10 ríxdali og útbarst svo á stuttum tíma öll heilög
ritning um landið öllum til lærdóms. Og hversu allt hafi verið vandað til þess
biblíuverks sýna þær ljósast, þar sem enn nú er nokkuð eftir af þeim. Og þessari
sinni góðu prentiðju hélt herra Guðbrandur fram mestalla sína lífstíð, vissulega
um 50 ár, til að víðfrægja guðs dýrð og útbreiða hans heilaga orð um allt
landið, hvers menjar það ber enn nú á vorum dögum. En svo fyrnast og líða mönnum
úr minni þessi hans ágætu verk og erfiðismunir, að eg efast um, hvort nokkur í
voru landi viti nú, hverjar og hvað margar bækur og bæklinga hann hafi sjálfur
útlagt úr öðrum tungumálum eða látið á prent út ganga um sína daga, því hans
góðu bækur sjást nú óvíða og fáar af þeim þrykktar upp aftur eður fást þrykktar,
því það nýrra og fordildarmeira er hinum nýungagjörnu miklu kærara. Björn
Sturluson skáld á Suðurnesjum í hans lofdikt um herra Guðbrand kveðnum Anno 1620
eða 4um árum áður en herra Guðbrandur lét hætta prentiðjunni, upptelur þær bækur
og bæklinga, sem hann hafi séð og viti á prent út gengna í tíð herra Guðbrands,
við hverjar vel flestar eg hef sett ártalið, nær þær hafi verið þrykktar, eftir
því sem það hefur fengist og það hefur orðið uppgötvað. Af sjálfu framanskrifuðu
ártali er auðséð, að herra Guðbrandur hefur þó langtum fleiri bækur prenta
látið, því hann lét prenta þær árlega, útlagði á vort mál margar af þeim
sjálfur, en yfirlas og gegnumskoðaði allar, hafði sjálfur sífellda umsjón á því,
hvernig prentiðjan fram fór, valdi til hennar bæði stíl, pappír og verkefni. En
var vandlátur um verkið og bókbandið, lét vanda allt þetta og gera trútt og
varanlegt, sem ljósast má sjá af fáeinum þeim bókum hans meir en 100 og jafnvel
150 ára gömlum og víðast útslitnum, sem sumstaðar eru enn nú til. Og ef
samanbornar væru við nýprentuðu bækurnar á vorum dögum sýndi sig sjálfan helst
mismunurinn á pappír, bókbandi etc., svo prentverk hans bar honum vitni, það
hann hafi ekki guðs orð eður þessar helgu bækur prangað út sér til fjárplógs og
peningagróða, svo sem sumir öfundarmenn hans og óvinir sneru þessu og lögðu
honum svo í þökk hans erfiði og kostgæfni fyrir þessu nytsamlegasta verki. eftir
það hann gat ekki lengur sjálfaur að því staðið eður séð um það, þá hann þremur
árum fyrir sinn dauða féll í sinn síðasta kararsjúkadóm, lét hann öldungis hætta
því verki, læsa aftur prenthúsunum, leggja niður til geymslu í Hóladómkirkju
stílinn með sínum 4um letrum, biblíustíl, sniðletrum tveimur og smáa stíl og öll
prentsmiðjunnar verkfæri vönduð og vel um gengin. Og upp á það, að þetta mikla
nytsemdaverk mætti helst þjóna guði til dýrðar og hans kristni hér á landi til
gagns, gaf herra Guðbrandur þessa heila prentsmiðju sína með öllum verkfærum
Hóladómkirkju og stól til eignar eftir sig og lét það innsetja það í sitt
testamenum hvað ljósast vottar sjálfur sjónarvottur að þessu séra Arngrímur
Jónsson officialis í hans oratione funebri eftir herra Guðbrand þrykktri í
Hamborg Anno 1630 p.32.2. Þó vildu sumir af erfingjum herra Guðbrands rugla
þessu eftir hans dauða. eigna sér prentsmiðjuna eða að minnsta kosti hennar
brúkun, hvar fyrir herra Þorlákur á hans embættisárum leitaði lögþingismanna
ráða, honum væri ekki leyfilegt og forsvaranlegt að brúka þetta prentverk eftir
fyrsögðu undirlagi, hvar þeir guldu jákvæði við. Var það svo brúkað á Hólum, til
þess það var fært suður í Skálholt Anno 1685. Hér um má lesa fleira í ævi Mag.
Þórðar Þorlákssonar Skálholtsbiskups. Herra Guðbrandur braust mjög fyrir að
innkalla og klaga aftur undir Hólakirkju jarðir þær, sem honum þótti undan henni
hafa gengið eður burtseldar verið af Gottskálk biskupi Nikulássyni, Jóni Arasyni
og Ólafi Hjaltasyni Hólabiskupum, svo og að ná aftur því jarðagóssi
móðurforeldra sina, sem honum var tildæmt í fyrgreindum, Bessastaðadómi 1569.
Hér fyrir átti hann í langvarandi klögumálum við ýmsa menn, sem héldu þessar
eignir og höfðu haldið. Þótti þeim mikið fyrir að sleppa, en áttu hvergi vissan
aðang fyrir þeirra andvirði. Þótti herra Guðbrandur mjög kappsamur í þessum
málasóknum. Sagt hefur það verið hann hafi náð undir Hólakirkju með þessu móti
iij hndr. hndr. í jörðum eður meira og nærri annað eins undir sjálfan sig og
samarfa sína. En út af þessum málasóknum varð hann fyrir stórri óvild og hatri
af mörgum, helst veraldlegum, sem héldu hann fyrir óeirðarmann, sem byrjaði nýja
jarðaklögun, fyr en önnur tæki enda. Jón Jónsson lögmaður fyrir norðan og vestan
hafði þá mikinn uppgang, völd og metorð hér í landi, hélt á seinni árum sínum
undir eins Þingeyraklaustur, Stapaumboð og sýslu þar með kongsjarðir, stundaði
mjög peningagróður og aðra veraldar ívasan og að halda höfuðsmanna gunst hér í
landi. Með honum og herra Guðbrandi var að sönnu vinsemd í fyrstu en snerist í
hina mestu óvináttu og hatur. Voru báðir kappsamir, vildi hvorugur slá undan
öðrum, heldur láta sitt framganga. Þó sættir og forlíkaðir væri samt ýfðist
snart með þeim aftur. Þóttist biskup ekki ná lögum og rétti hjá lögmanni í málum
sínum. Meðan Jóhann Bucholt var hér höfuðsmaður, þá voru þeir Bucholt og Jón
miklir vinir. Þótti biskupi þeir leggjast á eitt móti sér, svo hann fékk
torveldlega eða ekki framkomið sínum málum, en vildi þó ekki undan þeim láta.
Siðvani biskups var að halda árlega veislu heima á Hólum átta dag jóla og bauð
þar til helstu mönnum í nálægustu héruðum. Meðan vel var með þeim Jóni lögmanni
og biskupi bauð biskup Jóni til þessa heimboðs. Orsakaðist svo einu sinni, að
lögmaður kom ekki um kveldið fyrir veisluna heim til Hóla, fyr en liðið var fram
á nótt og fyrirmenn voru komnir i hvílu. Samt lét biskup vera tilreitt herbergi
og sæng og hvað annað honum til handa. Um morguninn frétti hann, að lögmaður var
kominn og hefði tekið svefn og hvíld; gekk biskup í þetta herbergi, heilsaði
lögmanni, sagði hann velkominn; fór nú allt vel og vinsamlega með þeim. Kakalofn
var í húsinu kyntur og vel heitur orðinn, féll síðan samtal með þeim um eitt og
annað, sem braust í millum þeirra, en báðir kappsfullir. Fór lögmaður að klæðast
og tók handlaug, og svo sem hætt er við, að menn eru ekki alltið svo varfærnir,
þá þeim er nokkuð í skapi, hristi hann vatnið af höndum sér, áður en hann
þurkaði sér um þær. Hrutu vatnsdroparnir ófyrirsynju á kakalofninn brennheitan,
en hann sprakk í sundur með stórbrestum. Og af því biskupi var í geði sagði
hann, að Jón lögmaður skyldi heldur hefnast á sér en á kakalofnum saklausum með
öðru fleira. Aðrir fortelja þetta svo, að í kappræðu þeirra hafi lögmaður kastað
vatnsbikarnum í kakalofninn, svo hann sprakk, en bikarinn skemmdist einnig; var
sá bikar lengi til þar eftir. Hvernig sem þetta lenti í það sinn, þá er sagt, að
hér af spunnist hafa óvildin í millum þeirra og aldrei um heilt gróið. Á meðal
annars braust í millum þeirra kærumál um Barð í Fljótum. Hafði lögmaður komist
að þeir þeirri jörðu og hélt svo sem eign sína. En biskup klagaði upp á Barð,
svo sem kirkjueign og beneficium. Kom þetta mál þeirra á milli undir dómsútnefnd
á alþingi Anno 1590, en samdist svo, að höfuðsmaðurinn Laurits Krus e til
Svenstrup, Þórður Guðmundsson lögmaður, Benedikt Halldórsson, Björn Benediktsson
með fleirum góðum mönnum, sættu þá með þeim skilmálum, að allt sundurlyndi og
misklíð þeirra í millum skyldi vera niðurslegin, dauð og magtarlaus. Tilskildu
báðir, að hvor skyldi vera öðrum til gagns og góða í sínu kalli og embætti,
halda trúlega vinsemd hvor við annan leynt og ljóst. Lagði Jón lögmaður þá í
höfuðsmannsins Laurits Kruse jörðina Barð undir kirkjuna, með öllu því, sem
henni fylgir, og lofaði að endurbæta fall kirkjunnar það sem hún hefur fengið,
meðan hann hélt þann stað, svo sem væri ekki miður, en þá hann tók við. Á sama
alþingi 1590 klöguðu þeir frændur herra Guðbrandur og séra Arngrímur Jónsson upp
á tvær jarðir, sem heita Hóll og Bessastaðir liggjandi í Sæmundarhlíð í
Skagafirði og voru af þeim eignum Jóns Sigmundssonar forföður þeirra, sem
Gottskálk biskup fyrir 86 árum hafði af honum tekið. Héldu nú þessar jarðir þeir
bræður Markús og Jón Ólafssynir í Stóradal. En Marús dó á því ári. Kom þetta mál
þá undir dóm höfuðsmannsins Laurits Kruse. En mótpartarnir vildu engin skjöl eða
bréf framleggja, sem þeir höfðu fyrir sömu jörðum. Varð ekkert gert að því. En
séra Arngrímur suppliceaði fyrir beggja þeira persónu til kongsins og kvartaði
hann fengi öngvan rétt á þessu máli. Þar fyrir befalaði Majst með sínu bréfi,
útgefnu Anno 1591 dag 8. Maii til Henrich Krag, sem það ár varð höfuðsmaður að
láta séra Arngrím fá lög og rétt af erfingjum Gottskálks biskups. Anno 1592 tók
sami höfuðsmaður þetta mál undir 24 mann dóm á alþingi. Voru þá framlögð af
mótpörtunum fyrir réttinn nokkur gömul bréf. 1 Um þessar jarðir Hól og
Bessastaði, að Björg Þorvaldsdóttir, móðurmóðir herra Guðbrands, en kona Jóns
Sigmundssonar hafi fengið. Gottskálki biskupi fyrir eyðslu stólsins eða stólsins
peninga þessar jarðir. 2 Voru þar framlögð. önnur gömul bréf, sem innihéldu, að
Jón Sigmundsson, móðurfaðir herra Guðbrands, hefði ófyrirsynju drepið Ásgrím
bróður sinn í kirkjugarðinum í Víðidalstungu og hann hefði drekkt tvævetru barni
sínu í soðkatli og öðru barni í Gljúfurá með öðru fleira. Áttu þessi bréf að
hafa verið gerð í tíð Gottskálks biskups og sum undir hans nafni. Þessi bréf
hélt herra Guðbrandur vera framlögð af öfundarmönnum sínum uppdiktuð sér til
stærstu ófrægðar sem og svo var, eins og hann væri kominn af óbótamönnum óbættum
illvirkjum og hér með ætti að hræða sig frá þessara jarða klögunum og hrinda sér
og samörfum sínum frá öllum þeim eignum, sem hann og þeir hefðu aftur fengið
eður kynnu að fá aftur. Og meintu margir hann mundi þá yfirbugast að eiga lengur
í þeim klögunum. En hann gat ekki vitað slíka skömm logna upp á móðurföður sinn
framliðinn. Og beiddist því á sama alþingi endilegs dóms á þessum bréfum og sínu
forsvari á móti þeim, hvar fyrir höfuðsmaðurinn Henrich Krag útnefndi 24 menn í
dóm að rannsaka þetta mál. En dómsmenn vildu öngvan úrskurð þar á gera, settu
málið fram fyrir kong, greindu þó ekki til neinar varnir eða ástæðu og afbatanir
herra Guðbrands á móti bréfunum, hvað hann meinti gert til að traðka sínum málum
og óivild við mótparta sína Jón Jónsson lögmann, því óvild og fjandskapur hófst
enn að nýju þeirra í millum svo mjög, að á þessu ári stefndi hvor öðrum fram
fyrir konginn og hans ríkisráð fyrir aðskiljanlegt, sem þeim braust í millum.
Margt var það hér í landi, sem þá þótti leiðréttingar við þurfa, hvar fyrir Jón
lögmaður kom því til leiðar, að hann var fenginn til að frambera landsins
nauðsynjar fyrir konginn og hans ríkisráð. Og þar með upp á síns sjálfs erindi
sigldi hann í Höfða á Skagaströnd og með honum bróðurson hans Jón Sigurðsson,
svo sem hans skrifari, sem síðar varð lögmaður og Jón Jónsson á Sjáfarborg. En
herra Guðbrandur sendi fram af sinni hálfu séra Arngrím Jónsson frænda sinn og
sigldi þá með honum Guðmundur Einarsson, bræðrungur biskups, er síðar varð
prestur á Staðastað. Johann Bucholt var hér lengi höfuðsmaður áður, en þá
utanlands, mikill vinur Jóns lögmanns, en forn óvinur biskups. Var honum tilsagt
af regerandi herrunum að gefa sína undirrétting og vitnisburð um eitt og annað í
þessum ágreinungum. Það bréf, sem hann fram bar fyrir regerendis herrana hafði
verið fullt af ófrægð biskupinum og hans prestum til brigslis og fordjörfunar.
En þeir góðu herrar undirstóðu þó vel málsstofninn, að hann var meir af
innbyrðis óvild og öfund, heldur en af stórum vigtugleika. Voru því þessi
klögumál skikkuð hingað aftur Anno 1593 og höfuðsmanninum Henrich Krag með konl.
Majst missive dag. 9. Maii sama árs tilsagt, að hann skuli með 24 bestu mönnum
annaðhvort forlíka þessa málsparta, þeirar náunga og erfingja með sterkum
skilmálum, svo þeirri forlíkun verði ekki auðveldlega raskað eða láta endilegan
dóm ganga þeirra á milli. Kom Jón lögmaður aftur út fyrir alþing, en séra
Arngrímur ei fyrr en eftir alþing. Á þessu alþingi sætti höfuðsmaðurinn með 24
helstu mönnum eftir kongsins boði þá herra Guðbrand og Jón lögmann. Bar þó
biskup lægra hlut úr málunum, því hann hafði skrifað sumt offrekt fram, Jóni
lögmanni og hans föður til ófrægðar, var of berorður um galdra upp á Jón
Magnússon, sem hann gat ekki bevísað. Var hann því skyldaður til að ná aftur því
ófrægðarbréfi, afturkalla það og ónýta. Og þó þeir væru nú sáttir að kalla, samt
var haldið, að lítt hefði gróið um heilt þeirra á milli, þar til dauðinn
aðskildi þá og Jón dó á Bessastöðum Anno 1606. Þó kom það ekki svo til
opinberlegra klögumála með þeim. Regerandi herrarnir skikkuðu og hingað aftur
hitt annað málið um bréfin upp á Hól og Bessastaði og ófrægð Jóns Sigmundssonar
undir endilegan dóm. Svo á sama alþingi dag 1. Julii útnefndi höfuðsmaðurinn
Henrich Krag 24 manna dóm um þessi bréf og dæmdu þeir þau þá að vera uppdiktuð
falsbréf, ónýt og að öngvu aktandi. Voru þau því casseruð og sundurskorin, en þó
geymd til sýnis og voru þó nú sömu dómsmenn í þessu máli, sumir, sem voru hið
fyrra árið og þá þóttust ekki geta tekið yfir málið. Í einu þessu bréfi, sem
helst reið á, var fyrst hálf önnur lína, sem innihélt nöfn vottanna með gömlum
bókstöfum og bleki skrifuð, svo voru og innsiglin undir bréfunum þeim nöfnum
samhljóðandi, en bréfið annað, sem var gamalt pergament nýlega uppskafið með
nýjum stíl og stafagerð skrifað, svo var og nýtt orðatiltæki og orðanna
samtenging í því. Eins gátu hin önnur bréfin ekki staðist tímans eða plássins
vegna, nær og hvar þau voru gerð. Þá nú herra Guðbrandur hafði svo skörunglega
rekið þessi falsbréf til baka og unnið málið um ófrægðina upp á móðurföður sinn,
var hann ekki ánægður þar með, heldur gramdist hann við mótparta sína og
öfundarmenn og lét út ganga á prent þrjá bæklinga, þann fyrsta strax eftir þetta
sem hann kallar Forsvar eða Apologiam æru og góðs mannorðs Jóns móðurföður síns.
Apologia er á móti biskup Gottskálki helst fyrir hans dóma og gerninga. En hinn
siðara Anno 1595 undir sínu nafni og séra Arngríms Jónssonar, sem og svo er ein
Aplogia á móti fyrrnefndum falsbréfum undirrétting á þeim og þeirra refutatio.
En í þessum bæklingi, helst hinum þriðja sem hann kallar Sanna undirritun um þau
hræðilegu etc morð- og mann drápsbréf etc.. upp á Jón Sigmundsson varð hann
heldur frekur og berorður, ámælti mjög mótpörtum sínum, helst þeim í Stóradal
Jóni Ólafssyni, sneiddi að þeim falsbréfagerðinni og ekki síst Bjarna
Sigurðssyni, sem síðar var á Stokkseyri, en ólst upp hjá stjúpföður sínum
Markúsi Ólafssyni, setjandi fram svo sem í spurningu, hvort hönd Bjarna
Sigurðssonar hafi ekki komið við þessi falsbréf. En hér fyrir sór Bjarni
tylftareið á alþingi. Biskup ámælti og mjög fleirum meiri og minniháttar mönnum
og ekki síst yfirvöldum og dómurum fyrir lögleysu og misjafnt rétta dóma, hvað
honum jók marga óvild, svo hann komst í ófrægð bæði utanlands og innan eins og
síðar mun sagt verða. Anno 1595 kom á alþingi þann 3. Julii undir höfuðsmannsins
Bostrups Gieddes og 24 dóm ákæra herra Guðbrands og séra Arngríms um jarðirnar
Hól og Bessastaði til Jóns Ólafssonar. Frambar Jón það bréf, sem hann hafði áður
vænst og hljóðaði um samþykkt Bjargar Þorvaldsdóttur, hvert bréf dómsmenn
þóttust ekki hafa gert ónýtt og þeim sýndist standast mega. Því sættust
hvorutveggja málspartarnir og gáfu hvorir aðra kvitta og öldungis ákærulausa um
allt það þeirra í milli farið hafði þangað til. Og lofuðu þeir herra Guðbrandur
og séra Arngrímur fyrir sig og sína samaría og eftirkomendur að tala aldrei upp
á þessar jarðir Hól og Bessastaði. Þó stefndi Ari Magnússon dótturmaður herra
Guðbrands Jóni Ólafssyni til alþingis Anno 1623 undir dóm Halldórs lögmanns upp
á þetta gamla Hóls- og Bessastaðamál. En lögmaður dæmdi það frá sér til
höfuðsmanns og 24 dóm til næstkomandi alþingis. Anno 1624 ályktaðist, að herra
Guðbrandur og hans eftirkomendur skyldu öldungis frá því máli að sækja það eftir
þann dag. Í siglingu Jóns lögmanns urðu bæði biskuparnir báðir, herra Guðbrandur
og herra Oddur, svo og prestarnir hér í landi fyrir þungum rógi fyrir konginum
og regerandi herrunum, að biskuparnir pláguðu kirkjuverjarana og landsfólki með
afgömlum kirkjureikningum, eins og pápisku biskuparnir gerðu, til að þvinga af
því þeirra góss og næringu. Þar með fremdu þeir bæði andlegar og veraldlega
sýslanir í móti odinantiunni etc., svo létu og prestarnir sér ekki nægja með
sitt uppheldi heldur keyptu þeir sér til þrætur og klögumál fyrir ágirndar sakir
til að hafa út af bændunum þeirra góss og garða. Hér upp á sendi kongl. Majst
hingað Anno 1593 sitt bréf til biskupanna, sem innihélt eitt hógvært andsvar og
föðurlega áminning að varast slíkt og afleggja, heldur að taka vara á þeirra
embætti. Eftir dauða Jóns lögmanns kom höfuðsmaðurinn Herluf Daae snemma um
vorið út hingað 1607 og reið strax um vorið norður til Hóla fyrir alþing og með
honum Björn bóndi Benediktsson með nokkur sérleg kongsins erindi við herra
Guðbrand, sem biskupi þótti eftirleifar af ágreiningum Jóns lögmanns við sig.
Þaðan reið Herluf Daae suður Kjalveg í Skálholt og síðan á alþing. Á þessum árum
fékk herra Guðbrandur stóra ófrægð utanlands og innan af breytni Hólamanna við
Gvönd Loka, sem ljóst er af Christiani 4ti bréfi, útgefnu Anno 1609 dag 25.
Februarii og á sama ári hingað sendu, í hverju hann strengilega fyrirbýður undir
þvílíkt straff, sem kongsins mandasta yfirtroðslumönnum tilheyrir þann dárlega
og óguðlega gerning við dauðra manna líkami, sem hann formerkti, að sumt
léttferðugt fólk hér í landi geri að grafa þá upp aftur eftir hálft eður jafnvel
heilt ár, frá því þeir voru jarðaðir, höggva af þeim höfuð, brenna þá eða
forfæra með öðru móti. Þessi Gvöndur, auknefndur Loki, var illlyntur og illyrtur
drengur, vildi eiga hreppsvist í Hjaltadal, þá hann var orðinn gamall. En
Þorkell Gamalíelsson Hólastaðar ráðsmaður með hreppstjórum varði, svo Gvöndur
náði ekki hreppsvistinni. Heitaðist hann við Þorkel og niðja hans, dó síðan fram
í Skagafjarðardölum, var grafinn í Goðdölum Anno 1598, eður þar um bil, gekk
strax aftur og ásótti unga dóttur Þorkels ráðsmanns, þá er Sigríður hét, gerði
og stórar skráveifur á Hólum, drap kýr hverja eftir aðra. En Guðbrandur biskup
lét kaupa þær til aftur og sagðist skyldi til kaupa þær í skarðið, svo lengi sem
hann fengi eina kú til keypta í Skagafirði. Svo aflétti kúadauðanum. Séra
Arngrímur Jónsson vakti eina nótt yfir þessari ásóttu stúlku, hafði hana í fangi
sér með bæn og guðsoðralestri í þeirri trú, að sá vondi andi mundi hana ekki
ónáða í sínum höndum, hvað og skeði, svo hún var frí um stund fyrir þessari
djöfulsásókn. Skömmu síðar þá séra Arngrímur reið af staðnum norður tröðina,
féll hesturinn undir honum, en hann fékk áverka í andlitið af steini og bar það
ör á nefinu alla sína daga. Höfðu vissir men séð þá vondu mynd Loka ganga á
hestinn og kollkasta honum. eftir það var Loki grafinn upp aftur og stungið af
höfuðið og brenndur til ösku. sá sem fyrir ásóknunum varð átti að ganga í millum
bols og höfuðs, sem gert hafði verið í fyrri öld. Stúlkunni batnaði, en varð ei
gömul. Þessa tiltekt Hólamanna lögðu óvinir þeirra til lýta og brigslis, helst
biskupi og Þorkeli ráðsmanni og meintu þó sumir biskup saklausan af þessu. Herra
Guðbrandur var og skuldaður fyrir burtsölu og brjálun á nokkrum
Hóladómkirkjujörðum, svo sem hinum fyrri biskupum var tamt. Og var dæmt af
lögmanni á alþingi Anno 1613, að þær skyldu aftur leggjast eftir kongs
Christians þriðja bréfi 1556 lögsóknalaust, sem lesa má í ævi Ólafs biskups
Hjaltasonar. Anno 1617 kom út Christians 4da bréf um Velli í Hólmi, að þeir
skyldu aftur leggjast til Hólakirkju með dómi, hvað og skeði. Anno 1618 af þeim
kongl. Commisariis Friderick Friis og Jörgen Windt átti bæði hann og flestir
yfirvaldsmenn hér mótdrægt. Voru margar áklaganir bornar á þá. En þeir komu því
ekki við að gegna þeim öllum í það sinn og tóku með sér klögumálin uppskrifuð,
sem þeir gátu þá ekki útkljáð, hvar fyrir annar þessara herramanna Friederick
Friis var 1619 skikkaður hingað höfuðsmaður með mörg kongsbréf og erindi, sem
hann átti hér að útrétta og leiðrétta. Sérdeilis hafði hann þessi kongsbréf
áhrærandi herra Guðbrand. 1 um fyrrnefndan prentaðan bækling um falsbréfin upp á
móðurföður hans Jón Sigmundsson. 2 um ólærðan skólameistara, sem hann héldi, en
tæki undir sig hans laun. 3 að hann héldi nokkrum jörðum fyrir Hólakirkju, eður
hefði þeim burt brjálað. Og átti höfuðsmaðurinn að taka honum til, bæði fyrir
þetta og annað, sem og fleirum. Voru margir þá uggandi um sín efni. Hafði þessi
höfuðsmaður mikið vald af konginum og þar með vitur og alvarlegur. En í
hingaðsiglingunni tók hann sína banasótt, komst í land lifandi að eins og dó
eftir þrjár nætur á Bessastöðum fyrir alþing. Sveinn hans, einn herramannson, dó
í hafinu, en baðskeri hans drukknaði hér um sumarið á grandanum, þá hann reið úr
Hólmskaupstað. Umboðsmaður hans Andrés Hansson frambar þessi bréf á alþingi um
sumarið og talaði herra Guðbrandi til. 1 um ólærðan skólameistara, sem hann
héldi. Þar í mót var biskupsins forsvar, að sami skólameistari Ólafur Ólafsson
kallaður Lærði karl meðkenndi þar opinberlega öllum áheyrandi, að hann hefði
sitt skólameistarakaup fullt og allt uppdregið, svo hann mætti aldrei þar upp á
klaga og eigi heldur klagað hafa. En um lærdóm sinn sýndi hann vitnisburði sína
frá þeim hálærðu og sérdeilis rectore í Kaupenhafnar academie Dr Thoma Finkio og
bauð sig til að andsvara þar opinberlega þeim sér vildi til tala fyrir hans
lærdóm. 2 um drátt jarða frá Hóladómkirkju undir sig, svaraði biskupinn, að hann
vissi ekki sig hafa eður haft hafa meðferð á nokkri Hóladómkirkju jörðu, sem
hann hafði sér eignað, að frátekinni einni hálflendu, sem Ólafur biskup hefði
frá henni selt, en herra Guðbrandur sagðist hafa aftur keypt og þó öðrum
burtselt og lofaði Hólastað aftur jafngóðri eður betri jörð, þann hann við
skildi. Og bauð sig til að standa lög og rétt, ef nokkur vildi sér þar um til
tala. 3 um bæklinginn kom ekki til kærumála, því biskupinn sættist þá við Jón
Ólafsson og niðja Markúsar bróður hans. Samt tók það ekki enda því Anno 1620 kom
út höfuðsmaðurinn Holger Rosenkrants. Og eftir kongl. befalning var
bæklingsmálið tekið undir 24 rétt. Var þetta dæmdur rógur og herra Guðbrandur
undir kongsins náð og ónáð, hvort hann skyldi halda embættinu eða ekki og hann
skyldugur til að afturkalla þennan bækling og cassera og hér fyrir er hann
víðast undir lok liðinn. Á þessu sumri sendi herra Guðbrandur Þorlák Skúlason
dótturson sinn utan með sín bréf og afbatanir fyrir kongi. Majst og með önnur
erindi til hans vina. Anno 1621 kom Þorlákur út aftur með það kongsins andsvar
og missive til höfuðsmannsins Holger Rosenkrantses, að herra Guðbrandi var
gefinn kostur á að forlíka það mál með mögulegum peningaútlátum til kongsins,
eða að stefna þessum 24 dómi fyrir konginn og hans ríkisráð. Reið þá herra
Guðbrandur nærri áttræður í kvennsöðli til alþingis, og gekk að þeim kosti við
höfuðsmanninn að forlíka þetta með peningum, svo Anno 1622 kom út annað kongl.
missive til sama höfuðsmanns, að biskup skyldi láta úti 1000 ríxdali hér fyrir
og lénsmaðurinn halda honum til þá að betala. Svo dýrt kostaði hann þessi óþarfa
bæklingur. Anno 1624 þá herra Guðbrandur var 82 ára gamall með heilsu í betra
lagi og gekk um morguntíma þriðja dag hvítasunnu, út af húsi sínu, féll hann
snögglega þungur sjúkdómur, paralysis eða hemiplexia hálfvisnan eða hræringar-
og máttleysi í hálfum líkamanum; hné hann þar niður og var borinn inn í sæng
sína. Kom fyrst máttleysi í hægri hendina og síðuna og skömmu síðar í tunguna,
svo hann missti málið að mestu, talaði sjaldan og þó ekki þremur eða fjórum
orðum fleira í senn. Lá síðan máttlítill í full þrjú ár, hafði þó alla gegnd og
rænu. Lét biblíuna ætlið liggja hjá sæng sinni, fletti henni upp með vinstri
hendinni, benti til hvað og á hverju blaði hann vildi láta lesa fyrir sér þénera
sinn Þorbjörn Einarsson, er síðar var prestur á Barðaströnd og seinni maður
Helgu Arngrímsdóttur eftir Björn Magnússon. Hann meðtók oft sacramentum með
tárum og andvörpunum af kirkjuprestinum séra Þorbergi Ásmundssyni. Á þessu sama
ári þann 16. Novembris á þriðjudagsmorgun hrapaði Hóladómkirkja gervöll eða að
grundvelli af sterkum norðanstormi og fjúki. Hafði hún þá staðið 230 ár, síðan
Pétur Hólabiskup, lét hana uppbyggja og var mjög fornfáleg orðin, því hún hafði
Anno 1619 þann 8. Novembris af sterku austanveðri gengið úr sínum farveg eða
réttri stöðu, en var undin við aftur. eftir hennar niðurhrun var messuembætti
framið um veturinn í stóru stofunni. Ekki fékk biskup að vita af niðurfalli
kirkjunnar, því fólk meinti honum mundi falla það ofurþungt. Þó undraðist hann
yfir því, að hann heyrði aldrei klukkuhljóðið, að hringt væri. Var til slegið
einhverju öðru, þá hann spurði eftir því. Eftir reformationem var hann sá fyrsti
og fjöllærðasti maður af íslenskum hér á landi og hafði þekkingu á flestum
lærdómskunstum. Á stjörnulist hafði hann góðan skilning, svo að af hagleiksgáfu
sinni smíðaði hann sjálfur mynd eftir himinsins hvelfingu, eftir þeirri hæð til
polum, sem Ísland hefur. Og dediceraði hana Jóhanni Bucholt höfuðsmanni, meðan
vinskapur þeirr enn þá stóð, því hann var og lærður maður. Hæð eður elevationen
poli á Hólum reiknaði herra Guðbrandur 65 gradus 43 mínútur. Hann smíðaði og
aðra mynd eftir jarðarknettinum meistaralega, og tók sér fyrir hendur að sýna
situm eða stöðu Íslands augljósari og réttari, heldur en honum þótti vera í
sjókortunum eða mappis hydrographics. En að fullkomna þá hans fyrirtekt hindruðu
hann sífelld annríki, mótkast og veikleiki á hans síðari dögum. Af hans
undirvísan og upphvatningu jókst og efldist lærdómurinn norðanlands í
aðskiljanlegum bóklegum kunstum og helst heima hjá honum á Hólum. Hans dagleg
venja var, svo oft sem hann var ósjúkur eða óhindraður, að yfir máltíð hafði
hann eður uppvakti eitthvert samtal eða disputatiu við lærða og vitra menn,
eftir því sem þeir voru nálægir um eitthvert efni, andlegt, veraldlegt, eður
annað nauðsynlegt, sem þá féll fyrir, svo frá hans matborði mátti lærðari og
fróðari ganga, sérhver sá nokkra mannrænu eður skynsemd hafði eftir að taka. Og
hans heimamenn, eða honum handgengnir voru öðrum fremur að menntun og lærdómi,
svo sem séra Arngrímur Jónsson, dóttursonur hans herra Þorlákur, séra Guðmundur
Einarsson á Staðastað, séra Magnús Ólafsson í Laufási og fleiri. Allsjaldan var
hann iðjulaus, sem ljóst er af hans skrifi, bókagerðum og útleggingum. Og svo
sem hann var upp á aðskiljanlegt hinn mesti hugvits- og hagleiksmaður, eins og
var hann iðinn og kappsamur að fullgera sérhvað, sem hann tók sér fyrir hendur.
helsta iðja hans og yndi var að sjá um prentverk sitt, að bæði væri það vandað
og gengi vel fram. Gat hann sjálfur bæði lagfært og sagt fyrir, hvernig
lagfærast skyldi. Hann var mikill lukkumaður og jafna í stórri náð hjá konginum.
Fridericko 2do, svo kongurinn sendi eftir honum hingað, ungum og lítt reyndum
til að láta hann verða biskup á Hólum. Og nálega öðlaðist herra Guðbrandur hjá
hans kongl. Majst allt hvað hann beiddi um bæði fyrir sig og aðra. Þar með var
hann í stórri vináttu við hálærða menn utanlands Dr Páll Madtson, Dr Pétur
Windstrup, Dr Johann Pauli Resenium, Sjálandsbiskupa, hvern eftir annan, Dr
Nicolaum Hemmingium, Dr Philippum Nicolaum í Hamborg, hver eð dediceraði herra
Guðbrandi einn bækling sinn, er hann lét þrykkja. En eftir andlát kong
Fridericks annars Anno 1588 og biskups Dr Páls Matthíassonar, Anno 1590 veitti
honum margt erfiðara, bæði utanlands og innan, sem áður segir. Hann var
gestrisinn og veitingasamur, vinfastur, einlægur og örlátur við vini sína,
gagnorður og sléttur í viðræðum, hataði hræsni og hégóma hæversku. Hann var
flugríkur, byggði upp og forbetraði Hólastað, lét útflytja og byggja þar nýja
húsið. Anno 1597, studiumdyr og loftið yfir. Heldur kappsamur og viljamikill í
sérhverju, sem hann tók sér fyrir hendur, svo það skyldi fram ganga, of berorður
við mótparta sína. Hann þrálegar jarðaklaganir og lagaþrætur öfluðu honum
óvildar og ámælis hjá mörgum, sem héldu hann bæði ágjarnan og óeirðarsaman. Og
hvernig sem því var varið samt liggur eftir öngvan Hólabiskupa fleira gott
heldur en hann, helst hvað guðs heilaga orðs viðfræging áhrærir hér í landi.
Herra Guðbrandur lét og eftir sig nokkra sálma. Þó segir hann í formála fyrir
framan fyrri sálmabók sína sér sé ei að eigna í henni, nema mest tvo eður þrjá
sálma. Tveir af þeim eru þeir: " Guði lof skalt önd mín inna" og" Guð þinn og
herra einn yfir allt", báðir út af 103. sálmi Davíðs. Upphaf versanna í fyrri
sálminum er nafn hans Guðbrandur með stærri bókstöfum. En í hinum síðari er með
stærri stöfum, bæði í upphöfum versanna og innan um þau þessi orð: Guðbrandur
Þorláksson biskup yfir allt Hóladómkirkju umdæmi. Hann var bæði frumkvöðull og
helsti fylgismaður að því að herra Oddur Einarsson var kosinn til biskups í
Skálhoti eftir herra Gísla Jónsson. Halldóra Guðbandsdóttir lét leita um góð ráð
og lækningar hjá forförnustu medicis og læknum í Danmörku og nálægustu stöðum í
Þýskalandi á móti veikleika föður síns, og þá þau komu út, fékkst ekki af honum
að brúka þau, heldur befalaði hann góðum guðs vilja sig og allt sitt efni. Anno
1627 gekk fyrir norðan þung landfarsótt og burttók margan mann. Hún þjakaði svo
að herra Guðbrandi, að hann andaðist dag 20. Julii á föstudag um nónbil. Var
jarðaður dag 25. Julii. Sinn legstein hafði hann látið tilbúa löngu áður. Þá
hafði hann lifað 85 ár, en verið biskup 56 ár, eins lengi og Augustus ríkti í
Róm, og svo sem enginn keisari hefur þar ríkt lengur eður svo lengi, eins hefur
enginn biskup hér í landi verið svo lengi sem herra Guðbrandur. eftir hann gerði
séra Arngrímur officials sogarvers á latínu og festi á Hóladómkirkjuhurð ásamt
versum séra Þorláks Skúlasonar. Séra Arngríms samstæður: Hefði múrinn kunnað að
mæla og trén að tala, kórinn að kveina, kirkjan hin að veina, skólinn að skynja,
staðurinn allur að stynja, þá mundi allt þetta hafa verið með mönnunum í sama
harmagrát og hjartasorg. Herra Guðbrandur giftist sinni ektakvinnu Halldóru
dóttur Árna Gíslasonar á Hlíðarenda Anno 1572. Voru þau saman 13 ár. Hún dó af
barnsförum 1585, deginum eftir Michaelismessu. Það barn, sem hún ól hét
Sigríður, dó ogsvo þremur nóttum síðar. eftir lifði hann ekkjustandi 42 ár og
kenndi oftast vanheilsu þaðan í frá. Eldri manna sögn er, að herra Guðbrandur
hafi fært sinni brúður forkostulegan kvennhatt útfluttan frá Englandi og
prýðilegan kvennsöðul og svo utanlands tilbúinn, hvorutveggja til brúkunar á
sinni heimreisu, því hvorugt hafi áður verið hér í landi brúkað. Þeirra börn:
Páll, Halldór, Kristín. 1. Páll Guðbrandsson, heitinn eftir Páli lögmanni
Vigfússyni, sigldi Anno 1600 upp á studia. Var 3 ár í Kaupenhafn, minntist
ósjaldan við krúsina en musas, hvað föðurnum var stór hjartans sorg. Var 1 ár
skólameistari á Hólum. Anno 1605 giftist hann Sigríði dóttur Björns
Benediktssonar og Elínar Pálsdóttur. Voru honum talin IV hnd. hndr. en henni II
handr. hndr. eftir Jón Jón fékk hann Anno 1606 Þingeyrarklaustur og
Húnavatnssýslu og Vatnsdalsjarðir, mannorðsgóður maður, frómur og spakur utan
öls. Dó á Víðimýri í Skagafirði Anno 1622 dag 10. Nóvembris, lá þar sjúkur tvo
daga, var grafinn á Þingeyrum. Þ. b.: A. Þorlákur í Víðidalstungu átti Kristínu
dóttur Jóns Sigurðssonar, lögmanns. B. Benedikt, hélt Möðruvallaklaustur, átti
fyrst Hólmfríði Einarsdóttur frá Ási í Holtum. Hún dó barnlaus. En síðar Sigríði
Magnúsdóttur frá Sjóarborg. C. Björn Pálsson á Stórahóli í Eyjafirði, fékk
Eyjafjarðarsýslu Anno 1639, en missti hana Anno 1670 vegna misklíðar við
fógetann Johann Klein, giftist Ragnheiði Magnúsdóttur frá Reykhólum Arasonar,
þau voru öðrum og þriðja, fékk konungsleyfi þar til fyrir 200 ríxdali og þótti
þá nýtt hér á landi. D. Páll Pálsson, giftist aldrei, arfleiddi börn Björns
bróður síns. II Hallóra Guðbrandsdóttir, fædd Anno 1574, hélt æfinglega
jómfrúrstétt. Var lengstum á Hólum til aðstoðar og huggunar sínum aldraða og
hrellda föður, sagði nei mörgum biðlum, var mikill kvennskörugur, sem sjá má af
því, að hún í veikleika síns föður hafði alla umsjón á Hólastað og öllum hans
eignum, sem og eignum föður síns með ráðsmanninum Þorkeli Gamalíelssyni, sem
hafði Hólastaðar ráðsmennsku yfir 30 ár. En hann dó dag 14. Desembris Anno 1625,
að hvers fráfalli því mótlætishúsi var stór missir. Jafn vel þó Ari Magnússon
kæmi norður og vildi hafa umsjón og ráðstöfun yfir stólnum og hans eignum, samt
lét hún sín ráð fyrir ganga með ráðsmannsins forsjá. Og þá Ari kvartaði hér yfir
fyrir herra Guðbrandi það sér og sínum ráðum væri ei hlýtt og mætti hann því
fara burt vestur aftur, svaraði biskup. Hvað annað. Og svo gerði hann. Halldóra
lét systurson sinn séra Þorlák sigla þá skólameistara á Hólum til Anno 1625 að
útvega tré og timbur til kirkjunnar, sem og medicamenta við vanheilsu föður
síns. Prins Christian 5. PR: E elsti sonur Christians 4. var þá regent eður
stjórnari í Danmörk í stað föður síns, sem var út í Þýskalandi general þeirra
lúthersku á móti keisaranum og þeim pápísku. Þessi prins gaf þá til
Hólakirkjubyggingar 18. tylftir Gullandsborð 216 og 6 tunnur tjöru. Komu þeir
kirkjuviðir út hingað Anno 1626. En Anno 1625 var kirkjan og kórinn albúið og
bikað, svo og stöpullinn. Var bæði kirkjan og kórinn minnkuð nokkuð. Var það
mikið verk á tveimur harðindaárum, sem Halldóra kom til leiðar, og hafði hún þá
öll Hólastaðaforráð eftir herra prinsins og höfuðsmannsins skikkunum. eftir
andlát föður síns hélt hún bú að Óslandi. Varð 85 ára gömul, eins og faðir
hennar. Lá karlæg nokkur sín seinustu ár, nafnfræg að bænrækni og ölmusugerðum.
Dó Anno 1658. III. Kristín Guðbrandsdóttir, fædd Anno 1576, giftist Ara bónda
Magnússyni í Anno 1594, 18 vetra gömul, dó Anno 1652, dag 1. Octobris, 76 ára;
en lifði í hjónabandinu 58 ár. Þeirra börn: A. Magnús á Reykhólum, seinni maður
Þórunnar Jónsdóttur, sem kölluð var hin ríka. B. Séra Jón Arason í Vatnsfirði,
átti Hólmfríði dóttur Sigurðar yngra Oddssonar biskups og Þórunnar Jónsdóttur,
því Sigurður var hennar fyrri maður. C. Þorlákur, embættislaus, átti Málfríði
dóttur Gísla Björnssonar og Þórunnar Hannesdóttur af Snókdalsætt. D. Halldóra
Aradóttir, ólst upp á Hólum hjá móðurföður sínum herra Guðbrandi, giftist þaðan
Guðmundi Hákonarsyni frá Nesi við Anno 1621. Hann fékk Þingeyrarklaustur eftir
Pál Guðbrandsson og Húnavatnssýslu síðar. E. Helga Aradóttir, haldin afbragðs
jómfrú, dó ógift, fulltíða. Anno 1631. Steinunn laundóttir herra Guðbrands við
Guðrúnu Gísladóttur prests Finnbogasonar fædd Anno 1571 á sama ári, sem herra
Guðbrandur vígðist til biskups, giftist Skúla Einarssyni Þórarinssonar í
Bólstaðarhlíð Steindórssonar. Bjuggu þau á Eiríksstöðum í Svartárdal, því Skúli
átti þá jörð. Þeirra börn: 1 Herra Þorlákur, er biskup varð á Hólum. 2 Þorvaldur
átti Guðrúnu dóttur Erlends Magnússonar og Þórdísar Hinriksdóttur Gerkens. 3
Einar átti Þuríði dóttur séra Sigurðar í Goðdölum. 4 Björg átti Bergþór son séra
Sæmundar Kárasonar í Glaumbæ og Ragnheiðar dóttur Sigurðar Jónssonar á
Reynistað. 5 Björg önnur Skúladóttir átti Hrólf Sigurðsson sýslumann í
Þingeyjarþingi. 6 Halldóra átti Illuga son Jóns Illugasonar í Reykjadal og
Guðrúnar Þorgrímsdóttur. 7 Valgerður átti séra Vigfús Árnason á Hofi í
Vopnafirði. 8 Guðrún átti séra Halldór Teitsson í Gufudal. 9 Cecilia
Skúladóttir, átti fyrst launbarn við séra Jóni syni Brands prentara, sem var
prestur í Hítarnesi. eftir það giftist hún Bárði í Vatnsdal í Fljótshlíð syni
Gísla Diðrikssonar, lögvitrum manni. Um séra Arngrím Jónsson offielalis.
Foreldrar séra Arngríms voru: Jón sonur Jóns Hallvarðssonar, bróður Kráks og
Guðrúnar Jónsdóttur Sigmundssonar, systur Helgu móður herra Guðbrands, og
Ingibjörg dóttir séra Lofts Þorkelssonar á Húsafelli, en systir séra Skafta á
Setbergi. Séra Arngrímur nafnkunnugur af hans mikla lærdómi í skrifi og bókum
studeraði utanlands og innan, var tvisvar skólameistari á Hólum, sigldi til
Danmerkur þar í milli. Prestvígður er hann orðin 1591. eftir það hann flutti sig
frá eignarjörð sinni Ökrum í Skagafirði var hann prestur í Miklabæ hélt og svo
Melstað og bjó þar fyrst og seinast. Þá herra Guðbrandur tók að eldast fékk hann
kongl. Majst leyfi til að hafa séra Arngrím sér til aðstoðar í hans
biskupsembætti. Og þá hann féll í hans kararsjúkdóm útgaf höfuðsmaðurinn Holger
Rosenkrants á Bessastöðum dag 2. Julii 1624 séra Arngrím svo hljóðandi bréf, að
eftir því drottinn hafi nú með ellinni og öðrum veikleika heimsótt þann
heiðarlega herra Guðbrand biskup og hann hefur áður fengið kongl. Majst, að séra
Arngrímur skuli þjóna honum, svo sem hans meðhjálpari, þá bífalaði
höfuðsmaðurinn séra Arngrími kongsins vegna að vera réttur inspector og
fullmegtugur biskupsins að visitera, prestanna og þess andlega embættis umsjón
að hafa, með skólameistarans ráði skólann að umsjá, að þar gangi allt vel til
eftir fundatiunni, svo og með ráðsmannsins, skólameistarans og kirkjuprestsins
ráði og viðurvist samansafna öllum dómkirkjunnar og stólsins bréfum og leggja
þau í góða geymslu, þar til guð gerði endingu á biskupsins sjúkdómi eftir
þægilegum vilja, þó að biskupsins myndugleika og embætti í allan máta
óforkrenktu, svo lengi sem hann vildi það sjálfur forstöðu veita. Og hefði séra
Arngrímur eftir kongl. Majst bréfi sig að rétta svo sem hann vildi forsvara etc.
Hér að auki kom hingað Anno 1626 önnur kongsins skikkun, að séra Arngrímur
skyldi og svo vígja presta í Hólaskifti í þessum forföllum herra Guðbrands, því
fyrsta kararárið hans vígði herra Oddur í Skálholti 3 presta norðan. Og vígði
séra Arngrímur alls 6 presta: séra Gunnlaug Sigurðsson í Saurbæ í Eyjafirði,
séra Bjarna Magnússon í Eyjadalsá, þá aftur séra Gottskálk Jónsson á Barði og
séra Þórarinn Ólafsson á Bægisá og síðast séra Þorvarð Ólafsson á Breiðabólsstað
föður sínum til kapelláns og séra Jón Þorgeirsson í Hvammi í Laxárdal, föður
biskupsins herra Steins. Upp í sín ómakslaun hafði hann 7 Hóladómkirkjujarðir
til afgjalds. Eftir andlát herra Guðbrands var um sumarið þann 20. Augusti
fjölmenn prestastefna haldin á Flugumýri í Skagafirði um biskupskosningu. Var
það flestra meining, að séra Arngrímur en enginn annar mundi þar til biskups
kosinn verða, bæði vegna hans lærdóms, embættis og aldurs. Og hann var þar
fyrstur tilnefndur. En hann sjálfur tók til í fyrstu að afsaka sig og teljast
undan slíku vandasömu embætti, meinandi kannske, að þar að mundi frekara fylgt
verða. Norðlendingar létust taka þetta fyrir fulla alvöru og afsökun. Nokkrir
brugðust undir hið besta, samsinntu honum og sögðu hann álíta þetta rétt, svo
sem vitran og forsóttan mann; þó embættið væri virðulegt, samt fylgdi því stór
mæða, þungi og erfiði. Snerust því strax á eitt að kjósa séra Þorlák Skúlason.
Bjó undir hjá mörgum, að hann væri þóttabúnaður og viljamikill og ráðríkur,
mundi sína upptekt láta fram ganga, hvernig sem á stæðist, þá hann væri sestur í
völdin. Séra Arngrímur varð gamall maður, dó á Melstað Anno 1647, 79 ára gamall.
Hann giftist sinni fyrri konu Solveigu dóttur Gunnars bóna Gíslasonar og
Guðrúnar Magnúsdóttur Anno 1598 og var þá skólameistari á Hólum. Þ.b.: 1 Jón
giftist Ólöfu Jónsdóttur lögmanns Sigurðssonar. Voru aftur skilin með dómi. 2
Gunnar fyrsti maður Ingibjargar Jónsdóttur frá Haga á Barðaströnd, dó barnlaus.
3. Helga seinni kona Björns Magnússonar í Bæ á Rauðasandi, þeirra börn: séra
Páll í Selárdal og Sigríður kona séra Þorleifs Jónssonar í Odda. Seinni kvinna
séra Arnríms var Sigríður séra Bjarna Gamalíelssonar á Grenjaðarstað. Hér um
1628 eða 29 giftist hann Sigríði. Þ.b.: 1. Séra Þorkell í Görðum átti Margrétu
Þorsteinsdóttur frá Holti. 2. Séra Þorlákur á Staðarbakka átti Björgu dóttur
Jóns Teitssonar og Agnesar Pétursdóttur. 3. Séra Bjarni á Höskuldsstöðum átti
Sesselju dóttur séra Þorvarðar Ólafssonar á Breiðabólstað. 4. Guðbrandur átti
Ragnheiði dóttur Jóns Egilssonar á Geitaskarði. 5. Solveig átti Jón son Jóns
Árnasonar frá Narfeyri. 6. Ingibjörg átti Gísla eldra son Jóns Halldórssonar á
Fróðá. 7. Hildur giftist Jóni Þorlákssyni í Víðidalstungu. Þriðji evangelíski
biskup á Hólum Herra Þorlákur Skúlason 1 mynd af Þorláki biskupi Skúlasyni
Þorlákur Skúlason er fæddur Anno 1597 á Eiríksstöðum í Svartárdal í
Húnavatnsþingi á sjálfa Bartholomeusmessu. Skúli faðir hans var sonur Einars
bónda í Bólstaðarhlíð Þórarinssonar Steindórssonar. En móðir Þorláks var
Steinunn laundóttir herra Guðbrands og Guðrúnar dóttur séra Gísla Finnbogasonar,
þess mikla hraustmennis, sem var með Jóni biskupi Arasyni í Sauðafellsför Anno
1550 og áður hafði slegið í hel Þórarinn Steindórsson, sem lesa má í ævi Jóns
biskups Arasonar. Þorlákur ólst upp á Hólum hjá móðurföður sínum herra
Guðbrandi, gekk þar í skóla og lærði vel, varð þar heyrari einn vetur, sigldi
til Kaupenhafnar Anno 1616. Þá gekk hér stórabólan og fékk Þorlákur hana í sinni
framreisu. Hann iðkaði sig vel í Kaupenhafnarháskóla um 3 ár. Hans præceptor var
Doctor Ólafur Vorm. Kom út hingað aftur 1619. Hafði hann þá einn um tvítugt og
varð það ár skólameistari á Hólum. Þá átti herra Guðbrandur mjög mótdrægt í
mörgu, sem áður greinir. Anno 1620 sendi hann Þorlák skólameistara fram með bréf
sín og afbatanir fyrir kongl. Majst. Kom Þorlákur út aftur 1621. Anno 1624 um
vorið vígði herra Guðbrandur, skömmu áður en hann veiktist, Þorlák skólameistara
dótturson sinn til prests, 27 ára gamlan. Hafði séra Þorlákur þá fengið
exspectantsbréf fyrir Hítardal eftir séra Jón Guðmundsson, sem mjög var orðinn
bæði aldraður og sjónlítill. Reið séra Þorlákur vestur í Hítardal og frambauð
sig séra Jóni til meðþénara eða capelláns, en hann afsló það að svo stöddu. Anno
1625 sigldi séra Þorlákur í þriðja sinn til Danmerkur eftir dómkirkjunnar viðum,
og kom hingað aftur Anno 1626 með vel framkvæmt erindi. Anno 1627 þann 20.
Augusti á Flugumýrarprestastefnu snerust vel flestir Norðlendingar á eitt ráð,
þá séra Arngrímur Jónsson tók til að afsaka sig fyrir því vandasama embætti, og
kusu til biskups séra Þorlák Skúlason, því hann var ljúfur og lítillátur,
glaðsinnaður, góðlyndur, að persónu, áliti, lærdómi og öðrum gáfum vel að sér og
vel látinn af öllu fólki. Fram dró og mjög hans taum margra ást og velunnan til
móðurföður hans herra Guðbrands og vinfengi Hólafólks. Sigldi hann þá í 4. sinn
eftir biskupsvígslu, og gekk honum sú reisa vel og lukkulega. Var hann Anno 1628
vígður til biskups á Hólum af Doctore Johanne Pauli Resenio, og kom hingað aftur
eftir alþing á Seylunni á dönsku varnarskipi með höfuðsmanninum Holger
Rosenkrants, og heim til Hóla á Marie Magdaleni dag 22. Julii. Á því hausti gekk
dómur á Ökrum í Skagafirði um hjónabandsmál af Þorláki biskupi og Halldóri
lögmann um hjónabandsmál Jóns sonar Arngríms officialiis og Ólofar dóttur Jóns
fyrrum lögmanns Sigurðssonar, út af stóru ósamþykki þeirra í millum. Þau giftust
Anno 1625. Féll ljótt ósamlyndi inn með þeim strax eftir þeirra brullup, svo þau
skildu að samveru. Fór hún til bús síns í Vík, en hann var á Ökrum. Sór hún
fyrir alla menn nema sinn sáluga ektamann séra Sigurð Jónsson, og þann
eiðsönnuðu með henni 2 konur. Voru þau þar með dómi aðskilin. Þau giftust bæði
eftir það. Jón Arngrímsson eignaðist Gunnhildi dóttur séra Ólafs Jónssonar 1631,
og átti mörg börn. Ólöf giftist í þriðja sinn Hallgrími syni Halldóru Ólafssonar
lögmanns Anno 1632 og bjuggu á Víðimýri. Þeirra börn: Ólafur, Jón, Þórunn,
Illugi drukknaði í Gönguskarðsá þriðja dag hvítasunnu 18 vetra Anno 1635. Anno
1631 kom höfuðsmaðurinn Holger Rosenkrants ekki út hingað fyrr en eftir alþing,
því skip hans lestist við Noreg. En umboðsmaður hans hér var þá Ólafur
Pétursson. Reið herra Þorlákur þá til alþingis, því guð hafði gert hér stórt
skarð á yfirmanna skipan hér sunnanlands á undanförnum vetri með burtkallan
biskupsins Odds Einarssonar dag 27. Decembris og lögmannsins Gísla Hákonarsonar
strax þar eftir þann 12. Februarii. Á því ári voru í lögmannskjörum Þorsteinn
Magnússon sýslumaður og klausturhaldari á Þykkvabæ, Þorleifur Magnússon á
Hlíðarenda og Árni Oddsson. Var þá gerður auðmjúkur sermon og lítillátleg bæn af
Þorláki biskupi, samt innilegar bænir af öllum þingheiminum, að guð vildi þann
af þessum út velja, sem honum helst þóknaðist og hann áliti gagnlegasta.
Hlotnaðir Árna lögmannsdæmi, og sór hann sinn eið með lítillæti á kjánum, og
síðan gerðar bænir fyrir honum. Á sama alþingi fullgerðist og kosning herra
Gísla Oddssonar til biskups, þó með nokkurri tregðun, því að sumir, helst
Vestfirðingar, vildu kjósa Brynjólf Sveinsson, sem þá var á alþingi og síðar
varð biskup. Vigfús son Gísla lögmanns, bæði vellærður og skarpvitur, hafði
stúderað utanlands, veri 3 ár skólameistari á Hólum og var þá skólameistari í
Skálholti, þótt ungur væri, samt virtist mörgum vel til fallinn, sérdeilis þeim,
sem nóg þótti um svo fljótan uppgang Odds biskups sona, er sá eini var orðinn
lögmaður, en hinn annar allareiðu kosinn til biskups. Fengu því vandamenn og
vinir Bræðratungufólks mjög orð fyrir það, að mótfallið hefði kosningu séra
Gísla, og biskupinn herra Þorlákur gert sig helst opinskáran í því. En náungar
og vinir Skálhyltinga fylgdu fast sínu máli og hlífðust ekki jafnvel við sjálfan
biskupinn, þeim góða manni til lítils sóma, hvar til helst hefur nefndur verið
séra Eiríkur sonur Ketils, sonar séra Ólafs Guðmundssonar á Sauðanesi
sálmaskálds, og Önnu Einarsdóttur, hálfsystur herra Odds biskups, fékk síðan
Vallanes, var djarfyrtur og einarður, en ýfður af biskupi til svars. Tók þá
heldur að brydda á óvild milli Skálholts og Bræðratungufólks, sem vóx og
viðhélst nokkur ár, helst millum Árna lögmanns og Vigfúsar Gíslasonar, þar til
sáttum varð á komið með þeim á Kópavogsfjórðungsþingi 1636 dag 2. Augusti.
Prentverkið tók herra Þorlákur upp aftur öndvert á sínum biskupsembættisárum,
bæði eftir konglegri staðfestingu upp á þá grein testamentis herra Guðbrands,
sem prentverkið áhrærði, sem og með ráði helstu yfirmanna hér í landi, af því
nokkrir af erfingjum Guðbrands biskups þóttust eiga tilkall til þess. Fylgdi
hann góðu eftirdæmi móðurföður síns og lét um sína tíð bæði þrykkja og líka
sjálfur út lagði, margar góðar og nytsamar bækur, og einna helst heilaga biblíu,
hverja hann alla útlagði á vort móðurmál eftir þeirri dönsku útlegginug Dr.
Johannis Pauli Reseni biskups í Sjólandi, og lét síðan með stórum kostnaði hana
prenta á regal pappír með versatölu niðurraðaða, undir hvern kostnað stórum
létti. Christian konungur 4ði með sínu náðarbréfi Anno 1635 dag 23. Aprilis, í
hverju hann befalaði, að sérhver kirkja á Íslandi skyldi út gefa 1 ríxdal in
specie til þessarar biblíuþrykkingar. Sá ríxdalur var af sumum treglega úti
látinn, svo sem herra Þorlákur kvartaði um á alþingi 1641, að hann væri
sumstaðar ógoldinn, hvað höfuðsmaðurinn Pros Mundt skipaði þá upp á ný, að
greiðast skyldi hið fyrsta. Og þar að auki tillagði konungurinn af sínu eigin
góssi herra Þorláki 200 ríxdali til biblíuþrykkingarinnar, sem höfuðsmann Pros
Mundt skyldi afhenda. Og þar með lénaði konungurinn bókþrykkjaranum jörðina
Núpufell til uppheldis, svo sem það kongl. missive til Pros Mundt hljóðar,
útgefið 1635 22. Aprilis. Sú biblíuþrykking fullendaðist Anno 1644, stóð yfir í
7 ár, þó ekki samfleytt, heldur voru nokkrrir bæklingar prentaðir þar í milli.
Og svo sem flestum mun ei falla svo létt, án sérlegs athuga, að útleggja úr
dönsku á íslensku, svo engan keim dragi af dönskunni vegna skyldsemi þessara
tungumála, svo fram koma og í þessari biblíuútleggingu sumstaðar nokkrir danismi
eða dönsk orð, svo sem til dæmis: legurinn fyrir: herbúðir eða kastalann Act
21.v.37 og aftur 22.cap.v.24. Á fótum stígvélaður, fyrir: um fæturnar skófataður
Eph.6.v.18.: Eg bleyti mína sæng, fyrir: Eg væti mína sæng Ps.6.v.7 etc. Síðan
um 90 ár hefur hvorki biblían heil né nýja testamentið, né nokkur biblíunnar bók
sér í lagi fyrir Davíðs psaltara, þó fyrir bón góðra manna, og Harmoniam
evangelicam fjögra guðspjallamanna 1686 ekki verið prentað hér á landi, það ég
veit. Anno 1637 kom hingað í land Christians kongs hins fjórða missive útgefið
dag 14. Maii, til höfuðsmannsins Pros Mundt um mál Jóns Guðmundssonar kallað
hins lærða, að það skyldi af höfuðsmanninum innvirðilega rannsakað og dæmast upp
á ný. Orsök hér til var sú, að þessi Jón, vestfirskur að ætt, var hnýsinn,
minnugur, margfróður og vel hagur, málaði dýr og fugla og lönd. Ísland af honum
afrissað var á Academísins bibliuteki í Kaupinhafn. Þóttist hafa vit á grösum,
steinum, lækningum og öðrum heimuglegum hlutum var raussamur raupari; átti
Sigríði Þorleifsdóttur vestfirska, í konstinni forfarna, ei síður honum.
Flæktust þau fyrst af Vestfjörðum fyrir kukl, raup og raus, út af margfaldri
kunnáttu sinni, undir Snæfellsjökul, hvar hann á Uppsöndum, er hann svo kallaði,
fyrir ofan Rif, byggði sér hús, staðnæmdist og hélt þar svo sem lærdómsskóla í
þessháttar íþróttum, þar til hann útflæmdist þaðan,, helst af því röggsamlega
skrifi prófastsins séra Guðmundar Einarssonar á Staðastað á móti Fjandafælu Jóns
þvættingskvæði um álfa og anda,, á Suðurnes, hvar hann hélt uppteknum hætti, þar
til Ólafur Pétursson, fógeti höfuðsmannsins Holger Rosenkrantses, hafði hann
undir lög og rétt. Og gekk dómur um mál Jóns af andlegum og veraldlegum á Anno
1631 dag 1. Augusti, og hann þar fyrir sína meðkenndu töfra og galdrastafabrúkun
og kennslu útlægur dæmdur. Síðan flæktist Jón hér á landi, þangað til Jens
Söfrensson, umboðsmaður höfuðsmannsins Pros Mundts, skipaði á alþingi 1635
stranglega sérhverjum sýslumanni að fanga Jón, hvar helst hann kynni að hittast,
og flytja til Bessastaða, nema þeir vildu sjálfir standa til rétta fyrir sína
forsómun. eftir það fór Jón huldu höfði utan til Danmerkur, og af því kunnugur
var í rúnum og þessháttar stafrófi, sömuleiðis Eddukenningum og þar með
raupsamur og skrafinn, þá gat hann komið sér í tal við þann hálærða mann Dr.
Olaf Worm og fleiri og talað svo fyrir þeim, það þeir meintu hann engar
óleyfilegar konstnir, heldur náttúrlegar og leyfilegar hefði um hönd haft, en af
öfund og þekkingarleysi fólks hér í landi, liði svo stóran órétt, að flýja hefði
orðið til kongl. náðar. Og fyrir meðalgöngu stærri manna fékk hann hjá kongl.
Majst fyrnefnt svar, að hans mál skyldi hér betur rannsakast. Hvar fyrir Pros
Mundt nefndi í dóm um þetta mál á Anno 1637 dag 30. Junii, ekki einasta
lögmennina báða, Halldór Ólafsson og Árna Oddsson og með þeim 12 helstu
sýslumenn, heldur eftir höfuðsmannsins boði, gengu báðir biskuparnir, Þorlákur
Skúlason og Gísli Oddsson, með 10 prestum sama dóm. Og varð þeirra sameiginleg
ályktun og úrskurður, þar Jón hefur fyrir dómi meðkennt, að hann hafi skrifað
þau kver og blöð, sem framlögð voru fyrir rétti á Bessastöðum, þar með kennt og
undirvísað öðrum þessa kukls aðferð, sem sýnist vera ólíðandi og óheyrileg í
landinu, þá skuli hann nú þar fyrir útlægur af öllum kongsins ríkjum og löndum,
nema kongl. Majst vildi honum meiri vægð sýna. eftir þennan dóm vildi hvorki
höfuðsmaðurinn né danskir kaupmenn fást neitt með Jón, né flytja hann út af
landinu, en engelskum var fyrirboðið nærri landinu að liggja. Því komst hann
hvergi í burtu, fór austur í Papey í Austfjörðum og drógst svo yfir hann. Varð
afgamall, dó þar Anno 1658. Átti hórgetinn son í elli sinni, kallaðan Jón litla
lærða, líkan föðurnum að raupi og öðru fleira. Á þessu ári, 1637, komu hingað
kongl. Majst bréf útgefin í Antvorskov dag 22. Decembris 1636 til beggja
biskupanna, að þar tillag það, sem á fyrirfarandi árum eftir kongsins bréfum
hefði verið útlagt af landinu til lausnar því hertekna íslenska fólki úr
Tyrkeríinu, hrykki lítið þar til, þá befalaði hann nú, að lausafé kirknanna hér
á landi, sem þær mættu nauðsynlega án vera, skyldi seljast fyrir peninga og af
kirknanna jörðum 2 eður 3 ára afgift, eftir því sem þær mættu framast missa,
skyldu þar til leggjast, og allir þessir peningar, afhendast biskupunum, hverjum
í sínu stifti, er síðan áttu að fram sendast með kaupmönnum. Hingað kom og annað
bréf til alls almúgans á landinu, það hann afkristilegri meðaukvan gæfi og
nokkurt hér til, og áttu biskuparnir að láta kunngera það um allt stiftið. Var í
lögréttu ályktað, að það skyldi verða einn fiskur af hverju tíundarhundraði upp
í landinu í sveitunum. En tíund af lausafé var mjög lítil á þeim tímum eftir
nýlega afstaðinn fellivetur, kallaðan hvíta vetur, Anno 1634. En við sjóarsíðuna
eins dags hlutur af sérhverju skipi, þá best fiskaðist, og skyldi afhendast
kaupmönnum í sérhverjum kaupstað á eftirkomandi ári, hvar um biskupinn herra
Þorlákur hélt prestasamfund úr öllu Hólastifti á Flugumýri um vorið, til að
samantaka, hvað hentugast sýndist, að afleggjast mætti af sérhverrar kirkju
inventario og peningum, sem og af kirknajarðanna inntektum. Voru þessir peningar
fram sendir á því sumri, ásamt tillagi almúgans, þeim herteknu til lausnar. Voru
það 36 persónur, sem leystar voru, en 18 komu út hingað. Hafði margt af þeim
herteknu dáið, en sumir gengið af trúnni. Á þessu sumri, 1637, sigldi
höfuðsmaðurinn Pros Mundt fyrir sunnan, því hann var hér í landi um veturinn
áður, eftir kongsins boði, og hafði á næstliðnu sumri riðið norður í land. En
fógeti hans, Jens Söfrensson, sigldi á þessu hausti í Vopnafirði. Um þann tíma,
hann var í Eyjafirði, var þar aftekinn Guðmundur Jónsson fyrir barneign við
systur konu sinnar. Hann var atgervismaður í mörgu, bróðir séra Halldórs
Jónssonar, sem var á Ferjubakka í Borgarfiriði og Snorra látúnssmiðs á
Hræringsstöðum austur í Flóa, af herra Odds ætt. Hafi um 3 eða 4 ár eftir
barneignina dulist í Norðursýslu við sel á sumrum, en við byggðir í afdölum á
vetrum. Á þessu ári átti kona hans og barn við honum. Hér fyrir vildu hinir
dönsku, sérdeilis fógetinn Jens, að hún skyldi og missa sitt líf. En biskupinn
herra Þorlákur forsvaraði hana með sínu skrifi og bevísaði út af guðs orði og
hálærðra manna bókum, að hún væri sýkn saka, hvað henni varð og til frelsins frá
lífsstraffinu. Anno 1639 á alþingi upplas höfuðsmaðurinn Pros Mundt sínar
alvarlegar befalingar í 16 greinum, bæði til andlegra og veraldslegra, eftir
konl Majst bréfum og boði, hvar af það sem sérdeilis áhrærði biskupana og
prestana, var þetta: 1 að hann befalaði biskupunum, próföstunum og prestunum að
gera eina rigtuga inventarii bók yfir allt hvað sérhver kirkja ætti. En það
ónauðsynlega inventarium skyldu biskuparnir láta virða. Þar með skyldu þeir
yfirvega, hver kirkja helst hefði þörf fyrir það, sem hinar mættu afleggja. Um
allt þetta skyldu gerast 3 genpartar, með þeirra sem og tveggja erlegra manna
undirskriftum, yfir það sem virt væri. Og sá eini genparturinn afhendast
höfuðsmanninum, en hinn annar liggja á kirkjunum. Hann bauð og, að brotnar,
rifnar og óbrúkanlegar klukkur, hvar sem þær væru á kirkjunum skyldu út flytjast
og umsteypast, svo og hvar sem jarðir eður eignir væru ólöglega seldar eða
komnar frá kirkjunum, skyldi sér til vitunar gefast svo það kynni með lögum og
rétti til þeirra aftur að koma, að prestarnir haldi sínum prestagörðum og
lénsjörðum við forsvaranlega byggingu, og að biskuparnir skyldu afhenda sér
rigtuga jarðabók yfir allra kirkna jarðir og eignir, kristfjárjarðir eða
fátækragóss, með öllu því, sem þar til heyrir. Þeir skyldu og árlega afhenda sér
rigtugan reikningsskap af dómkirknanna, skólanna og fátækra forsorgun og
innkomst og hvernig með það höndlað væri. Þar með skyldu biskuparnir láta sig fá
rigtugar útskriftir af fundatíum og máldögum, sem í nokkru áhræra dómkirkjurnar
eða aðrar kirkjur hér í landi. Anno 1641 yfirlýsti á alþingi sami höfuðsmaður,
að hann hafi ennþá ekki fengið, hvorki hjá andlegum né veraldlegum, öll þessi
bréf og skjöl, og tilsagði þeim alvarlega upp á ný, að þau skyldu hið allra
fyrsta afhendast sínum fógeta á Bessastöðum fyrir næstu Mikaelismessu. Og enn
aftur 1642 og sérdeilis 1643 á alþingi, sem hann var seinast hér í landi,
seigist hann hafa fengið hjá sumum veraldlegum undirvísum, en enga fullkomna hjá
biskupunum í þessu, og heimti því af þeim sérdeilis skriflega afsökun, hvar
fyrir þeir hafi svo gert, því þar fyrir hafi hann ei getað gert fullkomna
jarðabók yfir allt landið. Andsvar biskupanna hér upp á hefi eg ekki séð. Á sama
ári, 1641, voru eftir boði herra Þorláks haldnir í Hólastifti 3 bænadagar, þann
6., 13. og 20. Novembris. Anno 1644 spurðist hingað strax um vorið hörmungar
tilstand í vors kongs ríkjum Höfðu svenskir, hverjum hollenskir þá fylgdu, gert
týrannalegt innfall í Holstein og annarsstaðar í Danmörk, rænt og plundrað,
brent og bælt landið, hvar sem þeir komu. Kom engin dönsk sigling hingað fyrr en
undir haust. Höfuðsmaðurinn Pros Mundt kom ekki heldur vegna þessa stríðs ofsa.
Féll hann fyrir svenskum um haustið í sjóbardaga í Octobri, var ofurliði borinn
og missti vor kongur 14 orlogsskip með fólki, feldstykkjum og allri þeirra
áhöfn. Þá var á alþingi af báðum biskupunum, Mag. Brynjólfi Sveinssyni og herra
Þorláki Skúlasyni, með samþykki beggja lögmannanna, Árna Oddssonar og Magnúsar
Björnssonar, samt allra bestu manna þar nálægra, hugarlátlega boðið og skikkað,
að um allt landið skyldi almennilega haldast einn bænadagur til að ákalla guð
almáttugan um líkn og linun á þeirri styrjöld og ófriðsemi, sem nú fyrir vorra
synda sakir er tilfallin í vors náðugs herra og kongs ríki, að guð almáttugur
vildi enn nú einu sinni láta vora þrengjandi nauðsyn sinn guðdómlega hug bræðra
og ganga ekki í réttlætisdóm við oss óhlýðug og harðúðug börn, heldur bevara
hans Majst og senda hans náðar ríkjum og oss enn aftur þann elskulega frið, svo
vér mættum njóta guðs heilsusamlegra orða og annara náðarsamlegra gjafa í allri
guðrækni og siðsemi undir vors ástkæra yfirvalds rólegri og friðsamlegri
stjórnan etc. Þetta og annað fleira, sem hér að hnígur og þörf krefur, er
próföstunum skikkað prestana um að áminna, en prestarnir sóknarfólkið, svo að á
nefndan dag, sem er miðvikudagurinn næstur eftir Laurentii messu komi að
forfallalausu til sinnar sóknarkirkju, bæði húsbændur og undirgefið fólk, til að
supplicera fyrir guðdómlega Majst eftir þeirra náð og anda, sem guð vill til
gefa, og sjái allir vel og vandlega, að í þann stað, sem menn ættu og vildu til
guðs náðar leita, reiti þeir hann ekki með hræsni til hegningar og reiði, heldur
fari fram ráðum Esaiæ spámanns cap. 1., og að þetta forsómist í engan máta; og
allt erfiði og útvegir fyrirboðnir án hæstu nauðsynja á þeim degi fram yfir
miðdegi. Er sýslumönnum befalað tilsjón að hafa með almúganum og sakfella þá,
sem í móti brjóta, með 6 aura sekt til réttra ölmusumanna, og útdeili henni
hreppstjórar með sóknarprestisins ráði, sem þeir vilja fyrir guði forsvara etc.
En þar til þessi dagur kemur að höndum, beri prestarnir þessar nauðsynjar fram á
hverjum helgum degi alvarlega af prédikunarstólnum og sífeldlega síðan, þar til
guð bænheyrir oss hér um, og allir hversdagslega í sínum bænum. Þetta bænaform
afhenti þar samstundis sýslumönnunum biskupinn M. Brynjólfur Sveinsson. Á þessum
árum tilféll forljótt mál í Hólastifti í millum tveggja presta, séra Jóns
Pálssonar og séra Ólafs Ólafssonar, sem áður hafði verið skólameistari á Hólum
fyrir hvers lærdómsleysi herra Guðbrandur var ákærður, sem sjá má í hans æfi.
Sýnist, að báðir hafi verið tuddamenni, og málið óhreint á báðar síður. Þá báða
dæmdi biskupinn herra Þorlákur frá prestlegu embætti. Þessi séra Jón útdeildi
altarisins sakramenti séra Ólafi. Bar séra Ólafur fram, að hann hefði gefið sér
blóð í kaleiknum fyrir vín. En séra Jón sagði, að séra Ólafur hefði spýtt blóði
í kaleikinn fyrir sér. Fyrir það sór séra Ólafur tylftareið. En Jón Pálssona
ályktaðist af lögmönnum og lögréttumönnum á alþingi 1648 sekur 4 mörkum við kong
og fjölmælismaður. Gísli Magnússon giftist Þrúði Þorleifsdóttur frá Hlíðarenda
1649; hans gjald fyrir þremenningsgiftingarleyfi gaf kongl. Majst Hóladómkirkju
skóla. Anno 1649 kom snemma um vorið hingað í Seyluna danskt skip með kongs
Friederiks 3. bréfi, sem á fyrirfarandi ári varð kongur í stað síns föður, þess
háloflega kongs Christians 4., sem og með bréf höfuðsmannsins yfir Íslandi,
Henrichs Bjelkes, þess innihalds, að allir landsins innbyggjendur skyldu á
næstkomandi alþingi sverja konginum trúskapseið, og voru sérdeilis þangað
skikkaðir að koma báðir biskuparnir, allir prófastar, 12 prestar úr
Skálholtsstifti og 6 prestar úr Hólastifti, lögmennirnir báðir, sýslumenn allir,
2 lögréttumenn og 2 lögskilabændur úr hverri sýslu og einn úr Vestmannaeyjum.
Voru þessi bréf strax send til allra yfirmanna um allt landið, frá fógetanum
Matthías Söfrenssyni, sem var bróðir Jens Söfrenssonar, sem hér var landfógetið
áður. Skömmu fyrir alþing komu hingað 2 dönsk varnarskip, og á þeim
höfuðsmaðurinn Henrick Bjelke til Österaad, norskur aðalsmaður, ríkisins admiral
og þá nýlega sleginn til riddara, og með honum annar aðalsmaður, Gabriel Knudsen
Ackeley til Juleröd, kongsins secretarius, sendur til að taka þessa hollustueiða
af öllum á Pétursmessu, snemma á alþingi. Gengu allir fyrirmenn þessa lands til
þeirrar stóru búðar, sem upp var reist í Öxarárhólma, hvar hirðstjórabúðin stóð
fyrrum. Og eftir heilsan, þá mannfjöldinn var saman kominn, gerði kongsins
secreteri Gabirel Ackeley þar merkilega ræðu á latínu fyrst, og síðan á dönsku,
til allra þar saman kominna, um sín erindi hingað, það hann kongl Majst vegna
vildi þar taka hollustu og trúskapseiða af öllum landsins innbyggjurum. Og sem
biskuparnir herra Þorlákur og M. Brynjólfur höfðu svarað þar upp á, og svo í
latínu, kennidómsins vegna, og lögmennirnir Árni Oddsson og Magnús Björnsson
almúgans vegna, fóru allir yfir að lögréttu. Sóru þá fyrstir báðir biskuparnir
úr báðum stiftunum og þar eftir prestarnir, tveir úr hverju prófastsdæmi, síðan
lögmennirnir báðir, þá sýslumenn, þá lögréttumenn, síðast tveir skilríkir bændur
úr hverri sýslu í umboð almúgans. Að þinglausnum hélt höfuðsmaðurinn öllum, sem
eiðana aflögðu, veglega veislu í þessari stóru búð, sem var 14 faðma löng, byggð
með bitum, sperrum, langböndum og yfirtjölduð með vaðmáli, svo breið, að sitja
mátti bæði fyrir ofan og framan langborðið, sitt hverju meginn, nærri 50 menn í
hverjum bekk. Þar var spilað upp á aðskiljanleg hljóðfæri og blásið í hljóðpípur
og trometur, svo ekki vissu menn svo stórmannlega veislu hafa verið gerða hér í
landi. Var alþing þá hið fjömennasta. Yfirmenn vorir frambáru eina og aðra
nauðsyn landsins fyrir þessa herramenn, og lofuðu þeir það fyrir hans kongl.
Majst að frambera, ekki síst um suma kaupmanna höndlan hér og vörur þeirra, hvar
upp á komu árið eftir nokkur kongsins náðarbréf hingað. 1 um náðarár
prestaekkna. 2 um vogrek af furu, eik og greni í kirkna grund, sem hans kongl.
náð gaf kirkjunum, 3 og nokkur hospítöl, sem stiftast skyldu, sitt í hverjum
fjórðungi, með öðru fleira. En lítt þótti sumum kauphöndlan sumra batna hér við.
Af alþingi reið höfuðsmaðurinn norður til Hóla og strax suður aftur um
Borgarfjörð og sigldi skömmu síðar. Sigldi þá með honum Gísli sonur Þorláks
biskups og skólameistarinn á Hólum, Runólfur Jónsson. Hann tók Magistri gradum
eða titil í Anno 1651, varð rektor í Christiansstad, dó í pestinni utanlands,
ógiftur og barnlaus, Anno 1654. Í sömu pest dó og Gabriel Knudsen Ackeley. Þessi
suðurreisa höfuðsmannsins um Borgarfjörð gaf tilefni kongl. Majst bréfi, hingað
út gefnu 1650 dag 10. Maii um lénsmanns skyldu fararbeina. Á Hesti í Borgarfirði
bjó frómur gamall prestur, séra Auðunn Jónsson, stundaði búskaparhagnað sinn.
Höfuðsmaðurinn bað hann um hest til láns suður að Hvalfirði; var seinlega til
látinn bleikálóttur vinnuhestur, þó annaðhvort fyrir leigu eða til kaups fyrir
fullt verð, hvað honum gramdist, og snaraði til prests 3 eða 4 dölum, og hét
slík ógreiðsemi, skyldi lagfærast, sem og skeði. Á þessu sumri var Guðmundur
Andrésson ákærður fyrir höfðsmanninum af herra Þorláki fyrir hans skrif á móti
Stóradómi. Þessi Guðmundur var ekki óskarpur, þó undarlegur, ólempið brotahöfuð,
hafði lært í Hólaskóla, var djakni á Reynistaðar- eður Þingeyraklaustri, vildi
ná prestembætti og eiga Sigríði nokkra, laundóttur Jóns Oddssonar og Guðrúnar
Jónsdóttur, systur séra Arngríms Jónssonar á Melstað, en þótti sér hafa verið
bægt frá brauði og kvonfangi af herra Þorláki; tók því fyrir sig hinn lakari
veginn, og kældi hans gott geð með hugmóð og afgæðings skrifi sneiðilegu, þó ei
klagnæmu, svo sem því er hann kallar: Nosce e ipsum, og öðru því líku. Bjó síðan
með móður sinni á Bjargi í Miðfirði, vildi auglýsa sína fordild og hugvit, og
samanskrifaði eitt og annað, sem hann þóttist geta fundið að Stóradómi, svo
venjulega kölluðum, þá staðfestum með konl. Majst bréfi. Barst þetta skrif fyrir
fleiri manna sjónir og fékk misjafnt álit. Bar biskup það fyrir höfuðsmanninn og
kvað það vera hneykslissamt og mætti ei líðast óstraffað. Guðmundur var um
þennan alþingistíma farinn suður á Nes til fiskiaðdráttar búkorni sínu, og
kominn aftur á heimleið, haldinn bæði fjölfróður og allra við hann að glettast.
En svo hafði til fallið, að Hallgrímur bóndi Halldórsson, sem lengi bjó á
Víðimýri í Skagafirði, bæði hraustmenni mikið og lét ekki allt fyrir brjósti
brenna, hafði fyrir alþing komið suður að Bessastöðum til að forsvara sig á móti
ákæru eða umkvörtun einhvers kongs landseta yfir ójöfnuði eða álögum Hallgríms.
Og af því höfuðsmanninum var tilkynnt, að hann væri af helsta fólki hér í landi,
bæði lögmanns sonur og mágur biskupsins M. Brynjólfs, þá tók hann vel á móti
honum, og lét hann vera við sitt eigið borð, fyrst svo stóð á máltíðartíma. Yfir
borði færði höfuðsmaðurinn þessa umkvörtun í tal. Hallgrímur meinti sig vera
heima í Skagafirði, og að með harðfengi fengi hana til baka rekið, svaraði fyrst
djarflega, og er honum þótti ekki nóg skera úr fyrir sér, gaf hann stíf orð og
spretti fingrum yfir borði, meir af stórmennskugerði og óaðgætni, heldur en af
forakti við slíkan herra, hvað hann þó svo tók, spratt því upp afarreiður og
kvaðst slíkt ekki hafa liðið óbetalað nokkrum herramanni í Danmörk, miklu síður
kynni hann þola það einum bónda hér í landi. Hinum, sem við voru og Hallgrími
liðsinna vildu, sýndist skárst afráðið að skjóta Hallgrími undan sem fyrst og í
burtu, því höfuðsmanni lá þetta svo þungt í geði, að í fyrstu hafði varla notið
svefns eður rósemdar. Hér við staddur var Hákon Ormsson með öðrum og fortaldi
það mínum sáluga föður. Á alþingi lögðu biskuparnir báðir og fleiri af
fyrirmönnum sig til að friðþægja Hallgrím, og veitti tregt. Nú fréttist á þing
til Guðmundar Andréssonar, að hann væri þar nálægt á ferð. Hallgrímur, eftir
góðra manna ráðum, fékk með sér karska menn, elti Guðmund norður á Kaldadal,
náði honum, hafði með sér ofan í þing, afhenti hann þar og komst síðan aftur í
sátt. Var Guðmundur afhentur hirðstjóranum, hafður fram og settur í Bláturn,
almennilegt fangelsi í þá daga, við innganginn á Kaupinhafnarsloti til hægri
handar, hvar hann sat fram á vetur, þar til einu sinni, seint um nótt, þá ljós
voru víðast slökkt og flestir í svefni á slotinu, kemur hann inn í nokkurt
herbergi, hvar hann sá, að ljós loguðu. Voru þar fyrir amman eða fóstra kongsins
barna með hennar þernum. Verður þeim öllum afarbilt við, meina þetta vera hina
skelfilegustu ófreskju. Hann mun og viðbjóðslega hafa útlitið fyrir þeirra augum
í ófyndilegum íslenskum bóndabúningi, ófrýnn og óræstinn fangi, talar þó við
þær, lítt vanur dönsku máli, segist ófyrirsynja hrapað hafa út úr Bláturni og
biður að láta sig þangað inn aftur. Þar kom upp hljóð og háreysti, svo víða
heyrist um slotið, og þar með orðrómur sá, að fangarnir hafi brotist út úr
turninum. Er því hlaupið til af mörgum og forvitnast, hvað í efnum sé. Er þetta
alleinasta sá íslenski fangi Guðmundur og biður að láta sig inn aftur; sagðist
hafa sér til skemmtunar um nætur verið vanur að skygnast út um vindaugað eður
gluggann á sínu herbergi eftir stjarna- og himintunglagangi, og þegar hann á
þeirri nóttu hefði klifrað sem lengst út um gluggann til að íhuga þetta, hafi
hann óvart hrapað út af honum. En hvernig Guðmundur hafi komist út um þær
rambyggðu járngrindur í glugganum og fallið ólimlestur ofan í grjót, niður svo
mikla hæð, má sjálfum honum vera kunnugast. Þá þetta kemur fyrir kongl Majst
spyr hann höfuðsmanninn Henrich Bjelke, fyrir hvað þessi fangi væri héðan
fluttur og þar inn settur. Var þá auglýst þetta skrif Guðmundar, hvert Runólfur
Jónsson, sem þá var í Kaupinhafn, útlagði. Bar Guðmundur sér til forsvars, að
hér í landi hefði hann hvorki fengið brauð né embætti til að lifa af, en haft
lyst til bóklegra mennta. Hefði því alleinasta til að reyna hugvit sitt og sér
til iðkunar þetta í einfeldni skrifað á dispútasíu vísu, hvað finna mætti
móstæðilegt Stóradómi, en aldrei af þeim ásetningi að mótmæla honum, sem sér
væri þó að sök gefið. Varð sú endalykt, að Guðmundur fékk vægð, var laus gefinn,
meðtekinn í stúdentatölu þar og til kosts inn á klaustur, varð síðan decanus þar
við níunda eða tíunda borð, stúderaði kostgæfilega og kom sér í gúnst hjá sumum
af þeim hálærðu með útleggingum sínum á gamalli norrænu, lét eftir sig Lexicon
islandicum, sem síðan var þrykt að forlagi Dr. Petri Resenii með hans lífssögu,
dó í pestinni í Kaupinhafn Anno 1643 ásamt öðrum fleirum. Anno 1652 á Hólum
auglýsti herra Þorlákur það hann, eftir kongl. Majst bréfi um ónauðsynlegt
kirkna inventarium, hafi útlagt 100 ríxdali, hvar með hann leysti af
Hóladómkirkju inventario 25 geld naut, það honum og nálægum heiðursmönnum
sýndist Hólastaður helst mega þessara nauta án vera, því hann átti eftir 84 geld
naut, tvævetur og eldri, hálfpart af hverju, og skyldu því fyrgreind naut
skrifast úr hans fríða inventario, svo sem bréf þar um gert á Hólum þann 5.
Februarii sama árs útvísar. Herra Þorlákur var mikill lánsmaður, vel lærður
gáfumaður, vandaði mjög alla sína embættisgerð, var í stórri gúnst hjá
höfuðsmönnum hér á landi og einna mest rixadmiral Henrick Bjelke, vel látinn af
prestum sínu, sem öllum öðrum, því hann hélt alla ævi sína sama lítillæti,
ljúflyndi, guðhræðslu, hýrlyndi, örlæti, siðprýði, guðsþakkagirni og var því
flestum harmdauði. Hann gaf Hólakirkju, í síns legstaðar minningu,
prédikunarstól, sem kostaði 30 ríxdali og krossverk yfir fordyrum, sem kostaði
20 ríxdali. Jörðina Ás í Hörgárdal, xx hndr. að dýrleika, með hundraðs landskuld
og 4 kúgildum, gaf hann skólanum á Hólum með þeim skilmála, að afgjald þeirrar
jarðar skyldi til leggjast hinum fátækasta stúdent, sem af Hólaskóla stúderaði
utanlands Vide: Alþingisbók Anno 1663 Nr., 13. Anno 1646 lét hann endurbæta Nýja
húsið á Hólum, sem herra Guðbrandur lét þar gera fyrir 49 árum, fékk hingað
danskan timburmann, sem skrúfaði allt húsið upp, setti undir það nýja
undirstokka og endurbætti, hvað í því var hrörnað; gaf honum í laun 40 ríxdali.
Næsta sumar eftir lét hann uppbyggja klukknaportið á Hólum, færa þangað 4
klukkur og þá stóru klukku, sem upp undin var með ráðum og forsjá danskra
kaupmanna; hafði hún staðið niðri á jörðu, síðan gamla kirkjan hrapaði. Anno
1648 lét hann endurbæta Timburstofuna á Hólum, hafði hún þá staðið í 332 ár,
síðan í tíð Auðunnar biskups rauða. Herra Þorlákur og M. Brynjólfur uppreistu
aftur gömul antiqvitet sem nærri því voru hér undir lok liðin og létu skrifa upp
sögur og gamlar fræðibækur, hvar sem þær fengust, og höfðu mikinn kostnað fyrir
því að fá skrifara þar til. Og að þeirra dæmum tóku margir í þeirra tíð þá iðju
sér fyrir hendur, og af þeim kolum hefur brunnið fram til vorra tíma. Um örlæti
hans og höfðingsskap er það mark, að Anno 1660 var á alþingi upplesin af hálfu
Dr. Thomas Bank, professoris í Kaupinhafn, ein handskrift með undirsettum nöfnum
Þorláks Skúlasonar, Hákonar Gíslasonar og Benedikts Halldórssonar. Í Anno 1652
dag 28. Julii um loforð þeirra á skuldaborgun fyrir Mag. Runólf Jónsson, sem þá
var utanlands. Á móti þeirri handskrift gekk Benedikt Halldórsson þverlega, að
hvorki væri sín hönd þar undir og ekki hefði hann til Bræðratungu komið í næstu
24 ár, og bauð hér á eið sinn. Helga Magnúsdóttir kvaðst ei heldur kannast við
eiginhönd síns sál. egtamanns Hákonar Gíslasonar á hans nafni þar undir, gaf þó
20 ríxdali upp í borgun handskriftarinnar. En herra Þorlákur alleinast af góðum
vilja vegna ræktar við Mag. Runólf Jónsson, hafði tillátið 100 ríxdali, svo hans
nafn kæmi því síður í óvirðing í framandi stöðum. Vide: Alþ. bók 1660. Anno
1655, deginum fyrir átta dag í jólum, tók hann banasótt. En sjálfan átta daginn
meðtók hann sacramentið með kristilegum undirbúningi til síns andláts.
Burtkallaðist sætlega, þá virðing hans og lukka stóðu í blóma, Anno 1656 dag 4.
Januarii á föstudag sama dag viku, sem móðurfaðir herra Guðbrandur deyði á hans
59. aldursári. Var hann biskup 28 ár, vígði 46 presta. Hann hafði verið heyrari,
skólameistari, kirkjuprestur og biskup á Hólum. Var virðulega grafinn þann 9.
Januarii í Hóladómkirkju, þvert yfir frá legstað herra Guðbrands. Hans líkkistu
báru til grafarinnar 6 prestar og 6 leikmenn; kirkjupresturinn séra Þorbergur
Ásmundsson hélt líkprédikun yfir honum af orðum Philip 1: Kristur er mitt líf,
en dauðinn er minn ávinningur. Ektakvinna herra Þorláks var Kristín dóttir Gísla
lögmanns Hákonarsonar. Hann var á þeim tímum hinn mesti höfðingi hér á landi af
öllum veraldlegum mönnum. Bar hann þar til hið fríðasta og fyrirmannlegasta álit
og persónu, vitsmuni, ríflundað geð og aðrar gáfur, sem einn höfðingja prýddu,
hélt sig ríkmannlega, þó upp á góða lands vísu vora, var jafnan í stórri gúnst
hjá höfuðsmönnum og danska yfirvaldinu hér á landi og hélt sinni virðingu til
dauðadags. Til Kristínar hans eldri dóttur vakti herra Þorlákur bónorð. En
giftingartilmæli voru á komin með henni og Eggert, einbirni Björns Magnússonar á
Bæ á Rauðasandi, og hans fyrri konu Sigríðar Daðadóttur frá Skarði á
Skarðsströnd. Voru þeir feðgar komnir í leið til Bræðratungu til að staðfesta
þann ráðahag. En Gísli lögmaður vildi ekki frávísa biskupi né synja dóttur sinni
þvílíkrar sæmdar, og reið í veg fyrir þá feðga, taldi svo um fyrir þeim, að
Eggert af slæi þessum tilmælum við Kristínu, en biði eftir hans yngri dóttur,
Valgerði, þar til hún yrði gjafvaxta, hver honum var þá heitin, og afréðist svo.
Anno 1632, eftir afgang Gísla lögmanns, var gert trúlofunarbréf millum Eggerts
og Valgerðar, og þar með hans löggjafarbréf henni til handa. En Anno 1633 var
þeirra brullup. Anno 1630 var í Bræðratungu haldið með mikilli rausn brúðkaup
herra Þorláks og Kristínar Gísla lögmanns dóttur. Tjöld Þórláks biskups stóðu
langt frá Bræðratungu norður í holtum. Þangað reið biskupinn herra Oddur
Einarsson með sína fylgd. Síðan var frá tjöldunum á laugardagskveldið
brúðgumareiðinni heim að Tungu svo niður skikkuð, að jafnan ríðu þrír og þrír
samsíða með jöfnu millibili, og þar eftir tveir og tveir samsíða. Síðast riðu
báðir biskuparnir frá tjöldunum, og voru hinir fyrstu þá komnir heim að staðnum.
Þegar kom heim að túninu, var öllum mannfjöldanum skipt í tvær langar raðir,
sitjandi á hestunum, svo sín röð eða fylking var á hverja hlið heim með öllum
tröðunum, þeir ystir, sem undan höfðu riðið, og svo hver af öðrum og því meiri
háttar, sem þeir voru, því síðar voru þeir í brúðgumareiðinni. Þar í gegnum, svo
sem aðra kví, riðu fyrirmennirnir heim að staðarhliðinu og stigu af hestunum.
Sást þá ekki í völlinn fyrir mönnum og hestum, er allir voru af hestbaki
stignir. Gísli lögmaður, hinn mesti höfðingi og rausnarmaður, var heima fyrir
með vina sinna flokk, sagði alla sína gesti sér vel komna, en afskildi alla
norðlenska hæversku sem nafnkennd var á þeim tímum og veitti hið
stórmannlegasta. Var það eitt hið höfðingslegasta brullup hér sunnanlands.
Kristín var stór lukkukona, framar flestum kvinnum hér í landi í sinni tíð,
lögmannsdóttir, biskups húsfrú, tveggja biskupa móðir, sá og dótturdóttur sína
biskups húsfrú. Sat í sínu ekkjustandi á Víðivöllum í Skagafirði, hafði sér til
uppheldis nokkrar Hóla dómkirkju jarðir. Andaðist nærri áttræðis aldri 1694.
Þeirra börn, sem til fulltíða aldurs komust voru þessi: 1. Herra Gísli, sem
eftir hann varð biskup. 2. Mag. Þórður biskup í Skálholti. 3. Séra Skúli, lærði
á ungdóms árum sínum í Vorrar frúr skóla í Kaupinhafn. Varð prestur á
Grenjaðarstað 1660 og prófastur. Átti fyrst Guðrúnu, dóttur Benedikts
Halldórssonar, sýslumanns í Hegranesþingi, og engin börn eftir hana. En síðan
Elínu Sigurðardóttur frá Skútustöðum. Af þeirra börnum lifir einasta Jórunn
kvinna Brynjólfs Þórðarsonar á Hlíðarenda. 4. Guðbrandur átti Þórunni
Benediktsdóttur, systur Guðrúnar, sóaði öllu þeirra góssi. Af þeim lifir ekkert.
5. Jón Þórláksson, var fyrst laqvaie smásveinn höfuðsmannsins Henricks Bjelkes 6
ár, fékk svo Möðruvallarklaustur, síðan í umskiptum Múlasýslu. Var að áliti og
margri mannveru höfðingleg persóna. Átti Cecilíu dóttur Hallgríms Jónssonar í
Glaumbæ prófasts, þeirra synir: séra Björn í Görðum og Hallgrímur sýslumaður í
Múlaþingi. 6. Elín Þorláksdóttir giftist Þorsteini syni Þorleifs Magnússonar á
Hlíðarenda og Cecilíu Björnsdóttur hans seinni konu. Hann hafði fyrst Múlasýslu,
síðan Möðruvallaklaustur, síðast Hegranesþing, dó Anno 1705. Elín dó Anno 1726,
86 ára gömul, hjá dóttur sinni á Víðivöllum. Einbirni þeirra var Þrúður, kvinna
biskupsins Mag. Björns Þorleifssonar. Af herra Þorláki hafa tekið sér auknefnið
Thorlacius hans sonarsynir og niðjar. Séra Hallgrímur Jónsson í Glaumbæ
prófastur var officialis í Hólastifti eftir biskupsins dauða. Fjórði evangeliski
biskup á Hólum Herra Gísli Þorláksson Gísli Þorláksson var fæddur þann 7.
Novembris Anno 1631 á sama ári, sem móðurfaðir hans Gísli lögmaður andaðist,
hvers nafn hann bar. Anno 1649 sigldi hann af forlagi síns föðurs með
höfuðsmanninum Henrick Bjelke, 18 ára gamall svo sem undir hans umsjón, sem og
heimuglegri tilsögn Runólfs Jónssonar skólameistara, sem þar sigldi undir eins,
og tók síðan Magistri nafnbót í Anno 1651, eftir tilgátum fólks þenkja vildi til
Hóla biskupsdæmis, þá liðugt yrði, en hann dó fyr af Anno 1654. Í Kaupinhafnar
háskóla var Gísli Þorláksson 3 ár, kom aftur hingað 1652. Skömmu síðar varð hann
skólameistari á Hólum, ég meina eftir séra Þorstein Illugason á Völlum, 2 ár,
eða þó ekki nema hálft annað ár, því eftir burtkallan tvær myndir af Gísla
biskupi Þorlákssyni biskupsins föður hans á liðnum jólum, gaf hann sig frá
skólaþjónustunni vegna nauðsynlegrar umsjónar með sinni góðu móður og annara
staðarins erinda. Anno 1656 þann 21. Aprilis á Flugumýri í Skagafirði var
haldinn almennilegur prestasamfundur úr Hólastifti um biskupskosningu og var
Gísli Þorláksson þar kosinn til biskups í stað föður síns, sá seinasti biskup af
almenningi hér í landi kosinn. Stoðaði þar til næst guðs vilja meir elska og
velunnan flestra manna til hans góða föðurs og langafa, heldur en aldur og
lærdómur eður háar gáfur, því varla finnast dæmi til hér í landi, að 25 ára
gamall yngismaður, að litlu reyndur í öðrum embættum, jafnvel þó atgervisgáfum
gæddur væri, hafi til þess vandasama embættis kosinn verið. Sigldi biskupsefni
um sumarið í Hafnarfirði með nafnkunnum kaupmanni þar, Madts Rasmussyni, til
Kaupinhafnar. Þegar hann hafði prédikað á slotinu í latínu fyrir kongl. Majst og
hofinu og síðan verið examineraður undir vígsluna, svo sem þá var venja, hafði
lítið fundist til hans lærdóms og andsvara og höfuðsmaðurinn með nokkurri
misþóknan mátt heyra af konginum, hvort ei væru lærðari eða fullgerðari persónur
þar til að fá hér í landi. En þeirra stórherra gúnst og gengi á þeim tímum
afplánaði allt svoddan, svo Gísli var eftir kongl. Majst bréfi vígður af Dr.
Hans Svaning biskupi í Sjalandi til biskups sjötta sunnudag eftir páska, sem var
þann 10. Maii Anno 1657, kom út aftur í Hafnarfirði og heim til Hóla dag 7.
Julii. Þann 21. sunnudag eftir trinitatis vígði hann 2 sína fyrstu presta, séra
Ólaf Egilsson og séra Þórarinn Jónsson Einarssonar Nikulássonar Þorsteinssonar
Finnbogasonar lögmanns. Anno 1661 á liðnum töðuslætti brann allur bærinn á Gröf
á Höfðaströnd hvar biskupinn herra Gísli hafði bú og mikið af fjárhlutum, sem
þar voru inni. En hvorki sakaði fólk né kirkjuna. Anno 1662 komu hingað snemma
um vorið með fyrstu skipum bréf lénsherrans Henricks Bjelkes, sem skipuðu, að
biskuparnir báðir, lögmenn báðir, prófastar, prestar, sýslumenn, lögrettumenn,
skilvísir bændur kæmu í tíma til alþingis eftir kong Frideriks 3. befalningu til
að sverja honum þar einvalds herradæmis arfhyllingareiða, eftir því hann var þá
orðinn einvaldsherra og arfakonungur yfir Danmerkur- og Noregs ríkjum. Kom
lénsherrann ekki hingað til landsins fyr en um þinglausnir; því var öllum
skikkað að koma suður til Bessastaða á þann 26. Julii. eftir það var af
lögmanninum Arna Oddssyni sett þing á Kópavogi þann 28. Julii. Sóru þar þessa
arfhyllingareiða: fyrst báðir biskuparnir Mag. Brynjólfur og herra Gísli,
prófastar allir, sem komið gátu úr hverju héraði, þá báðir lögmennirnir Árni
Oddsson og Þorleifur Kortsson, nýorðinn lögmaður, flestallir sýslumenn, tveir
lögréttumenn og tveir bændur úr hverri sýslu. Síðan var haldin þar ypparleg
veisla, sem stóð langt fram á nótt, sungið og spilað upp á margskyns hljóðfæri,
skotið af þremur feldtstykkjum í senn og þar til aftur svarað með skotum af
kongsins varnarskipi, sem lá í Seilunni. Inntak þessa arfyllingareiðs var þetta:
Eg N.N. lofa og tilsegi að vera þeim stórmegtugasta, áborna fursta og herra
konungi Friderick þeim þriðja, Danmerkur, Noregs, Vinda og Gauta konungi,
hertoga í Slesvík, Holsten, Stormarn og Ditmersken, greifa í Oldenborg og
Delmenhorst, hinum allra náðugasta arfherra og konungi, bæði á karlmanns og
kvennmanns síðuna, hollur og trúr að vita stunda og sækja hans gagn og besta, en
skaða og fordjörfun af frekustu formegun eða mætti að afvenda og trúlega að
þjóna hans kongl. Majst svo sem einum ærlegum manni og trúum undirsáta vel situr
og samir. Svo sannarlega hjálpi mér guð og etc. Anno 1663 þann 30. Junii á
alþingi in Synodo generali samankomu báðir biskuparnir, Mag Brynjólfur Sveinsson
og herra Gísli Þorláksson, með nálægum kennimönnum úr báðum stiftunum, til að
svara upp á bréf og boðskap hans excelences ríxadmirals og höfuðsmanns Henricks
Bjelkes, sem hans fullmegtugur hér á landi, Tómas Nikulásson, framlagði fyrir
Synodum, þess innihalds, að eftir því bæði engelskir og hollenskir hafi gert
frið við Tyrkja, svo þeir megi því hlaupa hér um norðursjóinn fyrir þeim, þá sé
Íslandi varnarlausu hætt fyrir þeim og öðru illþýði í þeirra nafni. Þar fyrir
sýnist lénsherranum nauðsynlegt, að bæði andlegir og veraldlegir og allur
almúginn hér í landi leggi sjálfir á sig skatt og kosta upp á eitt varnarskip,
til að sigla og flakka í kringum þetta land, því til varnar fyrir ræningjum, og
að þessu tillagi sé fyrst saman safnað í nokkur ár etc. Þessa hans excellences
herralegu umhyggju og viturleg ráð og uppátekt þakka þeir honum auðmjúklega, en
telja á stór vandkvæði landsins stóru fáttækt og upp á fallin harðindi með öðru
fleira, því sjái þeir til engin meðul, því varla finnist hér í öllu landinu 10
eða 12 persónur, hverra eign og formegun kunni að ná til 5000 eður 6000 dala, af
hverra ágóða allt sé að taka til forsorgunnar, kostnaðar og útgifta, svo þó þeir
gangi sér hið næsta, samt kunni tillagið lítið hlaupa yfir 1000 ríxdali, og nái
því lítið til að kaupa og kosta, jafnvel upp á hið minnsta orlogsskip, og sýnist
þó lítil vörn öllu landinu. En að setja meiri þyngls upp á almúgann, heldur en á
honum nú liggja, sjái þeir ekki fært. Þar fyrir skjóta þeir öllu þessu undir
guðs föðurlega miskun, vörn og vængjaskjól á móti öllu illþýði. En til að sýna
sinn auðmjúkan þakklætisvilja í þessu, þá hafi þeir samþykkir orðið, að sú
andlega stéttin í öllu landinu útleggi 300 dali, sem greiðist á næstkomanda
alþingi 1664, til lítillar forfæringar og þakklætismerkis við hans excellence,
auðmjúklega biðjandi, að hann fái með sínum góðum tillögum vildi afstýra frá
þessu fátæka landi og þeirra stétt öllum óbærilegum nýungum og uppáfundingum,
sem einn eða annar þessa lands fáttækt, ókunnugur eða ógúnstugur, kann eða vill
uppþenkja því til skaða eða útörmunar, og að hans excellence vilji þessa
lítilmótlegu þénustusemi vel virða, og þá í sitt forsvar framvegis að taka, bæði
í því, sem þeir á fyrirfaranda ári supplicando með honum framsendu, svo og í
því, sem þeim kynni framvegis á liggja etc. Var það samþykkt, að biskuparnir
skyldu hafa fulla makt sérhvert prófastsdæmi hér til að taxera, sem þeir sæi
bærilegt, og eftir jöfnuði og inntektum. Skyldi sérhver prestur hafa greitt
þetta tillag í fardögum sínum prófasti í hendur. En sérhver prófastur afhendi
það biskupinum seinast á næstkomanda alþingi. Voru það 90 ríxdalir, sem
biskupinn herra Gísli lofaði að Hólastifti útlegði í þetta honorarium.
Lögmennirnir og hinir veraldlegu lofuðu þá og að gera nokkra contributionem með
viðlíka formi til höfuðsmannsins. Eftir þetta byrjaðist stór óvild millum
biskupsins herra Gísla og Jóns Eggertssonar. Orsök þar til var sú hin helsta, þó
fleira hefði undir búið; Benedikt, sonur Páls Guðbrandssonar biskups, hélt
Möðruvallaklaustur og var fyrri maður Sigriðar Magnúsdóttur frá Sjóarborg, sem á
uppvaxtarárum sínum var á Hólum og í góðum þokka hjá sumum. En seinni maður
hennar var Jón Eggertsson frá Stóru-Ökrum Jónssonar Magnússonar frá Haga á
Barðaströnd, skynsamur og vel að sér í mörgum greinum, þó ekki væri
skólagenginn. Hann fékk klaustrið eftir Benedikts dauða af Tómasi Nikulássyni,
lénsherrans fullmektugum hér á landi, Anno 1665 dag 25. Februarii, og festi það
með ærna gjaldi eður 500 ríxdali. Það sama vor drukknaði Tómas fyrir framan Mela
í Borgarfirði. En Jón Þorláksson, yngsti bróðir herra Gísla, var utanlands í
þénustu lénsherrans, og fékk hans veitingarbréf fyrir Anno 1666 þann 11. Martii,
ætlaði um sumarið til Íslands, en kaupfarið, sem hann sigldi á, var tekið af
Skottum í hingaðsiglingu, og kom Jón ekki hingað fyr en Anno 1667. Heimti hann
klaustrið af Jóni Eggertssyni, en hann tregur upp að standa. Urðu hér af
lagadeilur og fleiri glettingar, ekki einasta í millum þeirra nafnanna, heldur
og herra Gísla biskups og Jóns Eggertssonar, af umkvörtun klausturprestsins séra
Þorgríms Ólafssonar, það hann hefði ekki fengið lykilinn að kirkjunni á tveimur
sunnudögum né kirkjuna getað opnað, svo ei væri upp brotin,, og ekki heldur
messuvín fengið til sacramentis útdeilingar, nokkrum þeim til handa, sem hann
hafði skriftað, svo þeir hefðu hlotið burt að fara aftur án sacramentisins
meðtekningar. Hér að auki hafði Jón Eggertsson í kirkjugarðinum, á helgum degi,
slegið prestinn, hártogað og illa út leikið, hvar fyrir prestur vildi ekki
meðtaka hann til heimuglegra aflausnar. Stefndi þá Jón presti fyrir prófastinn,
séra Þorstein Illugason. En prófastur leiddi hjá sér, þar til Jón stefndi fyrir
biskupinn. Hér um heldur herra Gísli prestastefnu og dæmdi Jón skyldugan að
standa opinberar skriftir, og í sumum póstum undir kongsins náð og ónáð. Þetta
þoldi Jón ekki, sigldi Anno 1668 og kærði fyrir kongi og höfuðsmanni, að biskup,
með sínum dómsprestum, hefði ranglega dæmt um sitt mál, dregið sig frá sínu
varnarþingi, ekki gefið sér 14 daga stefnufrest, forskotið sínum gögnum og
vitnum, en látið óærlega menn sverja á móti sér etc., hvað þó biskupinn og hans
dómsprestar buðust til síðar ósatt að gera. Jón Eggertson fékk sín fríheit í
Kaupinhöfn og, eftir sögnum, mikinn part af festupeningunum aftur, og fógetanum
Jóhanni Péturssyni Klein tilsagt af kongl. Majst, að niðursetja hér í landi
þessa þrætu með herra Gísla og Jóni. Og kom Jón svo út aftur með vel útrétt
erindi, þó miklu þar til kostaði, svo Anno 1669 gerðist á Bessastöðum, þá
arfahyllingareiðarnir voru teknir, sátt í millum biskups og Jóns, án
peningaútiláta á báðar síður, fyrir meðalgöngu 24 bestu manna, sem kongl. Majst
commissarius Jens Rodsten til nefndi. Voru í þeirri gerð og meðalgöngu
biskuparnir Mag. Brynjólfur og lögmenn báðir, Sigurður Jónsson og Þorleifur
Kortsson, helstu sýslumenn og aðrir bestu menn. Fannst mörgum til, hversu
viturlega og djarflega, en þó skikkanlega, Jón Eggertsson hefði þá fyrir sig
svarað. En svo sem óvild, fastlega innrætt, upprætist sjaldan til fulls, svo
skeði og hér, að gömul sár og illa gróin ýfðust oft upp aftur. Jón Þorláksson
biskupsbróðir þóttist ekki geta haldist við á Möðruvallaklaustri fyrir galdra
ásóknum, með öðru fleiru. Fékk því Hólafólk af Þorsteini Þorleifssyni mági
sínum, er þá hélt Múlasýslu og Skriðuklaustur, að hafa forléninga umskipti við
Jón. Og fór hann svo austur, en Þorsteinn tók við Möðruvallaklaustri. Hann var
mesta prúðmenni; þó leituðu ei aðrir á hann. Hann sat á Möðruvöllum nokkur ár og
kærði ei yfir þess konar ásóknum. Anno 1679 sigldi Jón Eggertsson í annað sinn
og með honum Guðmundur Sveinsson frá Barði, sem bæði hafði siglt áður upp á
lærdóm og verið síðan heyrari í Hólaskóla, en gaf sig nú þar frá, út af
misþóknan einhverri, í samfélag með Jóni, ekki síst í því, sem herra Gísla og
Hólafólk snerti. Anno 1680 kom Jón hingað aftur með kongl. veitingu fyrir
Möðruvallaklaustri, og gekk svo hart eftir henni. að Þorsteinn Þorleifsson varð
að láta klaustrið laust á miðju sumri, og flutti sig og alt bú sitt þaðan undir
haust að Víðivöllum í Skagafirði til húsfrú Kristínar Gísladóttur, hvar hann bjó
síðan til síns dauða Anno 1705. Jón Eggertsson átti þá í höggi við ýmsa menn hér
á Íslandi, nefnilega lögmennina Þorleif Kortsson, þá emeritum, Sigurð Björnsson
og Magnús Jónsson, áfrýjandi dóma þeirra. Ljótir ófrægðarpóstar voru þá og fram
bornir utan lands af hálfu Jóns og Guðmundar um aðskiljanlegt, þó helst upp á
biskupinn, herra Gísla, og sigldi Jón aftur um haustið. En biskupinn reið um
sumarið eftir alþing til fundar við lénsherrans fógeta hér Jóhann Péturss Klein.
Lagstilltist þetta, svo ekki var framar eftir því grennslast opinberlega. Var og
sumt af þessu meir til ófrægðar þeim fram borið höfðu, heldur en hinum, er það
áhrærði, og sýndist af öfund einni og illvilja spunnið. Anno 1684 fram bar Jón
Eggertsson aðra pósta innanlands, að tölu 21, um aðskiljanlegt í þessu landi, og
þar í bland herra Gísla ennþá til ófrægðar, það hann hefði leyft eður liðið
einum presti sem hann nefnir, að ekta kvenpersónu, sem af öðrum hefði áður verið
legin, og sjálfur biskupinn hafi haldið þeirra brullaup heima á sínum garði.
Sömuleiðis sé skólinn þar heima haldinn frá allra heilagra messu og lengst fram
til páska, þar hann á fyrri öldum hafi haldinn verið frá haustnóttum og allt til
Jóns messu Baptistæ. Þar fyrir kynnu kongstíundir af Eyja- og Skagafjarðarsýslum
Hólaskóla til lagðar takast frá honum og leggjast til fátækra presta í
Hólastifti, og þyrftu þá ekki að takast af kongsins inntekt þeir 100 ríxdalir,
sem þeim eru árlega út gefnir, með öðru fleiru um hospítalið etc. En Jón fékk þá
minni áheyrslu, því mótpartar hans fjölguðu og biskupinn dó á því ári. Og svo
datt þetta niður. Anno 1670 var hingað sendur admiral Jens Rodsten til að taka
arfhyllingareiða af öllu landinu kong Christian 5. til handa. Voru þeir
hollustueiðar aflagðir á Bessastöðum dag 9. Julii, hvar um fleira í ævi Mag.
Brynjólfs. Anno 1680 kom hingað kongl. Majst befalning, útgefin Anno 1679 dag
30. Maii um stríðshjálpartoll af þessu landi, nefnilega af hverri hundraðs
landskuld. sem landsdrottinn upp bar af sinni eignarjörðu, skyldi hann gjalda 2
vættir fiska og 10 fiska af hverju eignarkúgildi, sem hann tæki leigu eftir. En
leiguliði skyldi gjalda 1 vætt fiska af hverri hundraðs landskuld, sem hann galt
og 5 fiska af hverju kúgildi, sem hann hefði til leigu. En biskupar og prestar,
sem stólana og beneficia héldu og allir aðrir forléningamenn, skyldu gjalda
hálfu minna af stóla, kirkna, klaustra og kongsjörðum og þeirra kúgildum. Þessu
átti sérhver að svara í gildri kaupmannsvöru sínum sýslumani í næsta kaupstað. Á
þessu alþingi 1680 samankomu og samantóku hina auðmjúklegustu supplicatiu
biskuparnir báðir, herra Gísli og Mag Þórður, lögmennirnir báðir, Sigurður
Björnsson og Magnús Jónsson nokkrir helstu prófastar, prestar, sýslumenn,
klausturhaldarar og lögréttumenn, bæði til kongl. Majst og lénsherrans Henricks
Bjelkes um vægð og frest til árs á útsvörun þessa tolls, bæði vegna fiskileysis,
og upp á fallinna harðinda. Þessi supplicatia, fékk þá bænheyrslu, að kongl.
Majst með sínu bréfi Anno 1681 dag 17. Aprilis gaf upp allan helming þessa
tolls, en annar helmingurinn átti endilega að gjaldast. Sleppt var þó
heimajörðum stólanna, prestagarðanna, klaustranna, hospitalanna og
kristfjárjarðanna, því þeirra dýrleiki var óviss. Var það. sett til kongsins
úrlausnar og ekki framar heimt af þeim. En ári síðar var skipað að virða allar
svoddan jarðir. Anno 1682 var auglýst kongl. Majst gefið þann 25. Aprilis sama
ár, að fjórir forstöndugir menn skyldu út sendast af landinu til Kaupinhafnar,
til að koma sér saman um nýjan taxta á hingað fluttri kaupmannsvöru, við Íslands
reiðara, því þeir vildu ei lengur blífa við þann gamla taxta, sem gerður var
Anno 1619. Og af því ekki varð þá fullnusta gerð sökum naums tíma þessari
befalningu, var alvarlega til sagt og skipað af lögmönnum, að allir embættismenn
af öllu landinu skyldu að forfallalausu koma til næsta alþingis og sérhver
sýslumaður með skriflega fullmakt og umboð alls almúgans í sinni sýslu, sem
takast skyldi á vorþingi þeim til handa, sem útsendir yrðu alls landsins vegna.
Anno 1683 þann 30.Junii og aftur þann 9. um komu á alþingi saman báðir
biskuparnir, herra Gísli og Mag. Þórður Þorlákssynir, báðir lögmennirnir,
Sigurður Björnsson og Magnús Jónsson, ásamt andlegum og veraldlegum velflestum
úr öllu landi. Og voru þar sameiginlega til fengnir og kjörnir fyrrnefndir 4
menn og þeim í hendur fengin fullmakt alls landsins til að gera þennan taxta við
landsins reiðara. Þeir voru þessir: Marteinn Rögnvaldsson sýslumaður, úr
austasta parti Múlasýslu, að austan. Jón Eyjólfsson, er siðar varð vicelögmaður,
að sunnan, Magnús Jónsson sýslumaður í Dalasýslu, að vestan, og Þorsteinn
Benediktsson, sýslumaður í Húnavatnsþingi, að norðan. Var og svo af andlegum og
veraldlegum með þeim hið auðmjúklegasta supplicerað til kongl. Majst, þeir og
þeirra erindi allra undirdánugast recommenderað og á hendur falið hans föðurlegu
mildi og meðaumkvan yfir eymdartilstandi þessa fátæka lands. Þorsteinn
Benediktsson féll af baki, þá hann reið til skips um haustið, laskaðist í
handlegg, þótt forfallaður og fór hvergi. Anno 1684 komu hinir 3 aftur með þann
nýja taxta. Magnús Jónsson kom út vestra sjúkur, var fluttur til Sauðafells síns
heimilis og dó strax þar eftir, og eftir framlögðum þeirra tæringarkostnaði var
á alþingi ályktað, að hann skyldi öllum landsins innbyggjurum betalast,
nefnilega af hverju tíundarvirtu hundraði skyldi gjaldast 2 fiskur. En þeir sem
minna tíunduðu en V hndr., skyldu gjalda 4 fiska af III hndr., en 3 fiska af IV
hndr. Ómagalausir lausamenn og ei ættu V hndr., skyldu gjalda sléttan dal, en
hálfsléttan, sem að hálfu væru lausir, 2 ríxdal þeir lausamenn, sem ættu V
hndr.,. en hálfan annan ríxdal þeir ríkustu, sem kaupverslan hafa, og þar að
auki, eins og bændur, 2 fisk, af tíundarhundraði. Ómagalaust búðarfólk, sem
verslan hefði, 2 fiska af hverju tíundarhundraði, en 1 fisk af hundraði það
búðarfólk sem ómaga hefir á hendi. Af sérhverju eignarhundraði í jörðu, sem
byggist með venjulegri landskuld átti að gjaldast hálfur fiskur, en 1 mörk fiska
af hverju því jarðarhundraði, sem laklega byggist eða liggur í fjarlægð, og til
baga eignarmanninum. Herra Gísli var lítillátur maður og ljúfur, vel látinn af
öllu góðu fólki, guðsþakkaverkagjarn og örlátur, gerði mörgum höfðinglega til
góða. Bróður sínum Mag. Þórði, þá hann kom einu inni úr siglingu, gaf hann í
einu framtalda 300 rixdali. Yfirsjónir og ávirðingar þeirra, sem til hans
leituðu, vildi hann bæta slíkt, sem honum var fært og hann kunni, hvað sumir
virtu fyrir röggsemdarleysi, sem gerðu sér dælt við friðsemi hans og hóglyndi.
Um sína tíð brúkaði hann prentverkið, svo sem faðir hans og langafi, og lét bæði
þrykkja upp aftur margar þeirra góðar bækur, sem og aðrar nýrri. Hann lét eftir
sig Húspostillu yfir öll sunnudaga- og hátíðaguðspjöll árið í kring með ljósri
útleggingu, af hverri síðari parturinn er út dreginn og útlagður úr Hartmanni
Creidii postillu fyrsta parti í þýsku. Vilja og nokkrir eigna föður hans sumar
prédikanir í fyrra partinum. En á hans seinni árum hnignaði mjög heilsu hans. Þá
tók og að hnigna prentverkinu um bókanna rétteika, band og pappírsgæði, því
framar trúði öðrum þar til, en sjálfur gæti haft iðulega tilsjón um verkið,
vegna heilsubrests og mótlætis, hvar ofan á bættist hans óvildarmanna aðkast og
rógur. Á fyrgreindu ári 1684 þann 22. Julii andaðist herra Gísli Þorláksson
heima á Hólum, á 53. aldursári hans, þá hann hafði biskup verið full 27 ár og
nærri hálfan þriðja mánuð, saddur lífdaganna. Höfðu þeir þrír biskupar, hans
langafi, faðir og hann ráðið fyrir Hólastifti um samfleytt 113 ár. Hann var
þrígiftur, átti engin börn. Fyrstu konu sinni Gróu, dóttur Þorleifs Magnússonar
á Hlíðarenda og Cecilíu Björnsdóttur giftist hann 1658, og þeirra brúðkaup
haldið á Hólum með stórri rausn og höfðingsskap. Voru þar flestir virðingamenn
andlegir og veraldlegir í Hólastifti. Hún andaðist öndvert í Anno 1660. eftir
hana bar hann sig mjög sorglega. Nafni hennar Gróu, dóttur séra Þorsteins
Illhugasonar prófasts á Völlum í Svarfaðardal, gaf hann xx hndr. í jörðu og þar
til lausafé. Anno 1664 giftist hann í annað sinn Ingibjörgu, dóttur Benedikts
Halldórssonar sýslumanns í Hegranesþingi og Jórunnar Hinriksdóttur frá
Innrahólmi. Hún var snotur kona, skynsöm forsjónarsöm, og deyði barnlaus Anno
1673. Féll hann þá aftur í stóran harm. Í þriðja sinn giftist hann Ragnheiði
yngri dóttur séra Jóns Arasonar prófasts í Vatnsfirði og Hólmfríðar
Sigurðardóttur Oddssonar biskup, Anno 1674. Fór Hólmfríður þá norður til Hóla
með börnum hennar, sem ógift voru: Ara, Helgu og Önnu, sem öll giftust og
höfðinglega ráðstöfuðust af hans hendi. Odd Jónsson, bróður þeirra með konu og
börnum, tók hann og heim til sín og lét vera ráðsmann staðarins og útvegaði
honum Reynistaðarklaustur. Hann var kallaður Oddur digri, því bæði var hann
stórmenni og þar með svo holdugur á hans sællífisdögum, að sterkustu hestar báru
hann ekki. Hólmfríður dó Anno 1692 dag 25. Aprilis. Ragnheiði sinni síðustu konu
testamenteraði hann allt sitt lausagóss og útvegaði henni kongsbréf fyrir 12
Hóladómkirkjujörðum til afgjalds og umráða í hennar ekkjustandi. Svaraði þeirra
afgift 100 ríxdölum eða meir, svo herra Gísli var því góða fólki til uppheldis,
svo sem komið var, upphefðar og auðlegðar. Anno 1685 í fardögum afhentu bræður
hans Mag. Þórður, séra Skúli, Guðbrandur og Jón Hólastað og dómkirkju með öllum
þeirra eignum og inventario biskupinum Mag. Jóni Vigfússyni. Prentverkið með
öllum þess verkfærum tók Mag Þórður til sín eftir þá nýfengnu kongl. Majst
missive. En um náðarár húsfrú Ragnheiðar og Mag. Jóns Vigfússonar urðu
ágreiningar, því þar um var þá hér í landi engin viss lagaregla. Anno 1686 kom
hingað Christiani 5. missive til landfógetans Christófer Heidemans, að hann,
annaðhvort með dómi eða einingarlegri forlíkun, niðursetti þá misklíð í millum
biskupsins Mag. Jóns Vigfússonar og Ragnheiðar Jónsdóttur, eftirlifandi ekkju
herra Gísla um hennar náðarárs termin. Þar um var samfundur settur í
Kalmanstungu um haustið. Komu engir að norðan vegna snjóa og stórviðra, sem upp
á féllu. Þar fyrir tilnefndi landfógetinn Anno 1687 þann 5. Julii á alþingi
lögmenn báða: Sigurð Björnsson og Magnús Jónsson og 6 helstu sýslumenn, að
yfirskoða þá misklíð. Var það þeirra álit, að náðarárstermin Ragnheiðar skyldi
haldast eftir kongs Fridericks þriðja bréfi, gefnu Anno 1650 dag 3. Maii um
prestaekkna náðarár, hverju Mag. Jón Vigfússon varð samþykkur. Ekki höfðu
biskupaekkjur hér á landi áður notið náðarárs af biskupsstólunum, nema Helga
Jónsdóttir í Skálholti, eftir tillátssemi höfuðsmannsins Holgers Rosenkrantses.
Ragnheiður varð seinni kona biskups herra Einars Þorsteinssonar. I Addoníus er
nefndur jarl einn er réði fyrir Dalmaría. Hann var kvongaður og átti fimm syni
sem hétu Abel, Endor, Dathan, Símon og Kristófer. Jarl lét mennta þá vel og
kenna margar íþróttir, vísindi og tungumál. Voru þeir námgjarnir og urðu brátt
fullnuma í ýmsum vísindum. Jarl hafði kalvínisk trúarbrögð, og í þeim voru synir
hans uppfræddir. Þó þóttist hann sjá að þeir mundu þeim lítið sinna. Líkaði
honum það illa. Fannst honum og að sinn þanka mundi hver þeirra fá um
átrúnaðinn. Svo bar til einn hátíðisdag að jarl veitti hirð sinni af kappi, og
urðu menn ölvaðir og glaðir, ei síður synir jarls en aðrir. Kallar hann þá alla
syni sína á tal við sig og mælti: " Nú hefi eg látið gefa ykkur þá uppfræðing og
þekking sem fáanleg er í þessu landi, og formerki eg að þið hafið fengið góða
upplýsing í mörgum vísdómsgreinum, en vita girnir mig hvar af það kemur að þið
stundið svo lítt þau trúarbrögð sem hjá oss tíðkast. Láti því hver ykkar mig
heyra sína meiningu þar um, hver trúarbrögð hann heldur best muni vera. Elsti
sonur minn Abel, hvað segir þú? Eg gef ykkur leyfi að tala frítt út ykkar
meiningu, og skal ekki reiðast neinum ykkar, ef þið einasta með stillingu og
skynsemi látið í ljósi ykkar þanka." Þá tók Abel til orða og mælti: " Fyrst eg
má tala frítt í yðar leyfi verð eg það að játa að þau trúarbrögð sem hinn gamli
Sóróaster stiftaði í Persía virðast mér best, því þó eg trúi að það sé til einn
guð sem skapað hafi alla hluti, finnst mér eg geti svo best dýrkað hann að eg
hafi einhverja ímynd hans, og hvergi þykist eg finna hana honum líkari en í
eldinum eða sólinni. Lærdómur gyðinganna segir og hann hafi oft birst í eldi, og
fyrst hann hefir gjört ljósið og myrkrið þá sýnist mér Sóróasters meining yfrið
líkleg, að hann hafi tilsett tvo höfuðengla, þann betri að stýra ljósinu, en
hinn verri að ráða fyrir myrkrinu, og að þessir séu í sífelldu stríði, svo þá
ljóssins engillinn hefir yfirhöndina, þá sé meira af góðu en illu á ferð um
heiminn, en þegar myrkraengillinn sigrar, þá gangi meiri ólukka og illska á um
jörðina. Guð er sagt birst hafi Móises í eldi; með eldi birti hann sína
velþóknun á offri Abels, Elíe og annarra; þann heilaga eld áttu gyðingar alltaf
að varðveita í musterinu, og því er mér geðfelldast að tilbiðja eldinn eins og
guð, og sólina svo sem þann stærsta eld er eg get augum litið; og segi nú Endor
bróðir minn sína meiningu." Endor byrjaði þá sína ræðu á þessa leið: " Ekki
finnast mér Sóróasters trúarbrögð eins herleg og þau sem Óðinn hafði og kenndi.
Þeim fylgdi slíkur kraftur, sigursæld, árgæska og farsæld, því þó Óðinn eignaði
sér mikinn mátt, held eg hann hafi þó bæði vitað og játað annan æðri en sig, og
ei get eg séð hann hafi boðið að tigna sig eða dýrka sem guð. Það var að vísu
satt að þegar hann sendi menn sína til orustu eður í aðrar hættuferðir lagði
hann hendur í höfuð þeim og gaf þeim bjának það er árnaði fararheilla, og höfðu
þeir trú á því að þá mundi ferðin veltakast. Hans eftirfylgjendur höfðu hugprýði
og hreysti, voru djarfir, drenglundaðir, trúfastir og heilráðir, lögðu velferð
og líf í sölurnar fyrir vini sína, fylgdu fast sinni guðsdýrkun. Hann gaf og enn
fyrirheit um sælufulla vist á Gimli, og sagði að þar mundu dyggar dróttir
byggja, og um aldir yndisdaga njóta, og að gott yrði þá að vera á himni. Kvað
hann að góðir og siðlátir menn mundu þar byggja. Þetta finnst mér góður
lærdómur, og heillavænlegt sýnist mér að fylgja þeim trúarbrögðum. Samt girnir
mig að heyra meiningu hinna bræðra minna, og láti nú Dathan heyra sína þanka."
Dathan byrjaði þá ræðu sína þannig: " Hvorug þessara trúarbragða sýnast mér svo
merkileg að eg vilji þeim fylgja. Eg hygg að Mahómets trúarbrögð sé miklu betri.
Mér sýnist ekki ólíklegt hann hafi, eins og hann sagði, verið af guði sendur til
að hreinsa og endurbæta trúarbrögðin, og að hans trú sé hin sama sem Abraham
hafði forðum, og heyri ég hann sé kallaður faðir trúaðra. Þeir mahómetísku dýrka
sinn guð með mestu alvörugefni, eru bænræknir, ölmusugjarnir, haldinorðir og
trúfastir. Þeir varast illyrði, blót, klám og kerskni, sem of nóg má heyra meðal
hinna kristnu. Þeir mahómetisku eru í mörgu dygðar menn. Þeir fremja miklar
ölmusugjörðir, stifta hospítöl fyrir þá sjúku, hafa frí gestgjafarahús fyrir þá
reisandi, og veita þeim alla aðhjúkrun fyrir ekkert. Allir menn geta búið með
friði hjá þeim, hvaða trúarbrögð sem þeir hafa, ef þeir einasta gjalda lítinn
skatt. Þeir halda bænagjörð þrisvar á hverjum degi, með stórri andakt og
trúrækni. Þeir brigða aldrei sitt loforð, eru hreinlátir og þrifnir. Þeir trúa
og himnaríki og eylífulífi, og þeirra trúarbrögð vildi eg helst taka; eða hvað
segir þú um þetta Símon bróðir?" Símon svaraði: " Eigi eg að segja mína innstu
meiningu þá er hún þetta: gyðinganna trú er óneitanlega sú besta. Hún er stiftuð
og uppálögð af sjálfum guði, er eins gömul og sjálft mannkynið. Henni er
viðhaldið og hún endurnýjuð af Móises, Jósúa, Samúel og síðan af öllum
spámönnunum allt til Kristi daga. Í henni var sjálfur Jesús upp-fræddur, og hann
sagði sjálfur að af gyðinganna lögmáli ætti ekki einn titill að forganga meðan
himinn og jörð stæði við lýði. Gyðingarnir kallast því guðs fólk, börn
fyrirheitisins og sæði Abrahams. Engin þjóð í öllum heimi hefir haldið eins fast
við sín trúarbrögð og þeir. Þeir eru útdreifðir um öll lönd, og hafa hrakist
meðal allra þjóða, en halda samt óbrjáluðum sínum trúarbrögðum. Þeir hafa verið
ofsóttir, myrtir og rændir allri aleigu, en blessast samt og eru mjög auðugir og
veita oft stóran peningastyrk kunningjum sínum og yfirmönnum, svo eg held að guð
sjálfur sé með þeim, eins og hann stiftaði sinn helgidóm á meðal þeirra, eða
hverri þjóð hefir verið trúað fyrir eins háleitum hlutum og þeim? Þeir höfðu
boðorðatöflurnar, sáttmálsörkina, náðarstólinn og það heilaga musteri, og hjá
öngri þjóð hefir guð gjört önnur eins kraftaverk og hjá gyðingum. Engin þjóð
hefir heldur fengið eins stóra æru og þeir, þegar þeim var lofað að Messías,
heimsins frelsari, skyldi af þeim fæðast, hvert sem hann er kominn eða ekki. Mér
falla því best í geð gyðinganna trúarbrögð, og þau vil eg helst taka. En þú,
Kristófer frændi, þú ert vor skynsamastur og lærðastur, hvað hyggur þú hér sé
réttast? Segðu oss hvað þú heldur." Kristófer gegndi honum á þenna hátt: " Satt
er það; af öllum þeim áðurtöldu eru gyðinganna trúarbrögð þau bestu, ef þau væru
ei afskræmd með mannasetningum og snúnum meiningum, hegómaserimóníum og
sérviskasetningum; en æði mikið vanta þau nú orðið upp á það þau séu allskostar
góð, eður að gyðingar ræki þau réttilega, því bæði rangfæra þeir ritninguna, út
leggja spádómana falsklega, bera brigður á guðs fyrirheit og efa bæði engla og
manna frásögn um Krists komu í heiminn. Þeir hata og lasta Jesú lærdóm og alla
kristna menn, en halda mest upp á sínar meiningar og mannasetninga, og eru svo
harðhnakkaðir móti þeim kristnu trúarbrögðum að það er ómögulegt að þeir fallist
á þau, en eru þó sjálfir með sínum kjörum og ástandi sú sterkasta bevísing þar
um að guðs sonur sé kominn og hafi liðið, dáið og upprisið mannkyninu til
frelsunar. Þeir eru þar með þeir mestu svikarar og verstu ræningjar í allri
viðhöndlan og kaupskap, hatursfullir, falskir og ótrúir þeim kristnu, og ein sú
lakasta þjóð sem finnst á jörðunni, því þeir bæði rangfæra og lasta þann
dýrmætasta sannleika sem til er, og betra er kristnum að búa á meðal tyrkja og
heiðingja en á meðal júðanna, allra helst ef þeir væru sjálfráðir og þyrðu að
fylgja sínu náttúru-fari; og í stuttu máli að segja, get eg engin trúarbrögð
tekið nálægt þeim kristnu. Sóróasters trúarbrögð eru þau fráleitustu, því að
dýrka og tilbiðja dauða hluti er mesti dáraskapur og stríðir þvert á móti boði
sjálfs guðs, sem bannaði að tilbiðja og dýrka nokkurn hlut á himni eða jörðu
utan sig einan. Óðins trúarbrögð eru þau heimskulegustu, því að halda að þeir
séu best kjörnir til himnaríkis og velkomnastir í Valhöll sem mest drepi af
sínum meðbræðrum, og enginn fari í góða staðinn utan þeir sem deyja blóðugir,
það er hin fráleitasta vitleysa. Mahómets trúarbrögð eru hin óguðlegustu, því
þau útmála guð á smánarlegasta hátt, og láta hann leyfa margt það sem er þvert á
móti hans heilagleika og réttlæti, já, segja hann hafi þann versta falsara sem
Mahómet var fyrir sinn kærasta vin og útvalinn erindsreka, og er stór furða að
guð hefir liðið svo argri djöfulsins villu að útbreiðast og viðhaldast í svo
mörgum heimsins löndum. Athugi menn þar á móti þau trúarbrögð sem Kristur
stiftaði og hans postular útbreiddu, hve dýrmæt og nytsamleg eru þau ekki? Þau
hafa upplýst veröldina, mildað siðferði mannanna, og gefið þeim marga fræðandi,
upplýsandi, áminnandi og huggandi lærdóma. Þau leiða til dygða og farsælda í
lífinu, en til himnaríkis eftir dauðann. Vér sjáum og þann svo stórum mismunandi
tilgang í hverjum Kristur og hinir hafa stiftað sín trúarbrögð. Sóróaster, Óðinn
og Mahómet stiftuðu sín trúarbrögð einasta af ærugírugheitum og drottnunarlist,
til að öðlast stórt álit, völd og vellystingar, en Kristur einasta af elsku og
eftirlöngun eftir mannkynsins heill og velferð, og mátti þó þar fyr-ir líða
mannhatur og ofsóknir, kvalir og krossins dauða. Hann vann það allt til mannanna
farsæld-ar, en hinir fyrir eigin ábata, upphefð og virðingu; því vil eg engin
trúarbrögð utan þau kristnu, og skal aldrei af láta fyrr en eg hefi þau
fullnumið. En illt þykir mér að bræður mínir láta fjandann táldraga sig og tæla
til helvítis með hinum fölsku trúarbrögðum." Og þannig lauk Kristófer ræðu
sinni. Þá tók jarl til orða og mælti: " Með því mig vantar visku og lærdóm til
að geta dæmt hver ykkur réttast hafi, sýnist mér best að gjöra eftir spakmælinu
er segir að reynslan sé kennslumóðir hlutanna. Eg kann ykkur ekki betri ráð að
kenna en þið farið hver ykkar í það land sem hefir þau trúarbrögð er hann meinar
best. Eg vil láta búa sitt skip úr landi handa hverjum ykkar með sextíu mönnum
á, og skal sonur minn Abel sigla til Persía, því þar eru Sóróasters trúarbrögð
einkanlegast iðkuð; Endor haldi norður í Svíþjóð, því Óðins átrúnaður drottnar
þar; Dathan fari til Arabía, því mahómetiskir eru þar enn nú flestir; Símon
haldi sínu skipi til Sýrlands, hvar gyðingar hafa nú um stundir aðsetur; en
Kristófer haldi í Þýskaland, því sú kristna trú er þar, að mér er sagt, einna
best haldin. En þann sáttmála set eg ykkur að þið skuluð allir að sjö ára fresti
finnast hér aftur, hvort sem eg er þá lífs eður ekki, svo hver ykkar geti öðrum
sagt hversu heillasöm honum hafi reynst sín trúarbrögð; og látið þið mig nú
heyra hversu ykkur líkar þessi ráðagjörð." Þeir bræður þökkuðu jarli hans orð,
og kváðust víst skyldu fylgja hans ráðstöfun. Eftir það lætur jarl búa fimm skip
og setti sextíu menn á hvert, samt allt annað er hafa þurfti, og sem skipin voru
albúin tóku þeir bræður að búast til ferðar. II. Nú sem sá dagur kom að þeir
bræður voru ferðbúnir kvöddu þeir föður sinn og móður og allan landslýð og urðu
síðan samferða til sjávar. Þar kvöddu þeir hver annan og stigu á skip, léttu svo
akkerum og lögðu frá landi. Tók síðan hver þá stefnu er halda skyldi. Hlýtur nú
frásagan að fylgja einum í senn, og segja fyrst frá Abel. Hann sigldi sem leið
lá og fékk góðan byr þar til hann lenti við Persía. Lagði hann þar skipi sínu
til hafnar og lét kasta akkerum. Landsmenn komu brátt til fundar við þá og
spurðu hvaðan þeir væru og hvert þeirra erindi væri þangað. Abel sagði að þeir
væru pílagrímar sem vildu fá sér bústaði þar í landi og nema þeirra trúarbrögð.
Landsmenn tóku því vel og sögðu þeir yrðu þá að fara á fund Arkimagni, sem væri
eins og erkibiskup í öllum trúarbragðaefnum, og sæti hann þaðan skammt frá í
borginni Balk. Abel kvaðst svo gjöra mundi, og þakkaði þeim góða undirvísun.
Þeir búa nú um skipið og eftir það biður Abel menn sína að fylgja sér til
borgarinnar Balk. Þeir kváðust svo gjöra mundu, en óvíst sögðu þeir að þeir
mundu láta trú sína, og kváðust ei mundu hafa með honum úr landi farið hefðu
þeir vitað að þetta var hans erindi. Abel bað þá að sjá fyrst hverju fram vindi.
Eftir það gengu þeir til borgarinnar. Þeir báðu að mega tala við Arkimagum og
voru þeir leiddir á hans fund. Abel laut honum með allri auðmýkt og virðingu.
Hann tók kveðju hans og spurði hvert erindi hann hefði á sinn fund. Abel sagði
honum allt sitt áform, og bað hann mætti inntakast í tölu þeirra réttu eldsins
tilbiðjenda. Arkimagus tók þessu vel og mælti: " Hér hljótið þér þá að vera í
það minnsta heilt ár meðan þér gjörist kunnigir vorum dýrkunarhætti og lærið að
iðka vora trúarbragðabók sem nefnist Senda vesta þ.e." Eldstundur", og nær þið
eruð fullnuma orðnir í þessu skuluð þér með hátíðlegri aðferð inntakast í vorn
söfnuð." Jarlsson þakkaði honum orð sín og kvaðst þetta mundi þiggja. Var þeim
nú fengið stórt herbergi að vera í. Brátt komu til þeirra prestar sem undirvísa
áttu þeim um trúna. Hlýddu þeir að þeirra ræður og fylgdust með þeim til að sjá
offurgjörðir þeirra á daginn, og leið svo hinn fyrsti mánuður. Menn jarlssonar
fylgdu honum að sönnu en voru þá næsta tregir. Desilíus hét sá er þeirra var
helstur. Hann var hugprúður og rammur að afli. Svo bar til einn dag er þeir
stóðu og horfðu á offurgjörð landsmanna, að Desilíus stóð allnærri þeim helga
eldi, svo þénarinn sem fram bar offrið hratt við honum og mælti: " Því vill,
ganti þinn, standa svo nærri, fyrst þú hefir ekkert að offra?" Desilíus reiddist
og mælti: " Ei skal svo vera", og hrækti með það sama í eldinn. Þénarinn rak þá
hnefann á nasir honum svo blóðið varð laust. Desilíus mælti þá: " Þér mun hafa
þótt eg offra of litlu, og skal þá um bæta." Greip hann þá strákinn og fleygði
honum á eldinn. Af þessu varð óhljóð og órói. Prestarnir blésu í lúðra og strax
æddu hundrað vopnaðra manna að liði jarlssonar, en þeir voru allir vopnlausir,
nema Desilíus hafði sverð undir skikkjunni. Brá hann því og varðist drengilega.
Jarlsson bað menn sína að gefa sig fangna og mundu þeir þá hafa líf, en þeir
kváðust orð hans einkis akta, þar hann hefði stofnað þeim í þenna háska. Gripu
þeir nú jafnóðum vopn þeirra sem féllu fyrir Desilíusi og vörðust af kappi en
féllu þó allir um síðir nema Desilíus. Hann gat flúið sár og móður út í
náttmyrkrið, því tekið var að dimma. Varð nú Arkimagus svo reiður af þessu
upphlaupi að hann lét handtaka jarlsson og setja í fjötur. Nú er að segja af
Desilíusi. Hann gekk lengi nætur þar til fyrir honum varð lækur einn. Þar hvíldi
hann sig, þvoði sár sín og drakk sér þorstadrykk; gekk svo alla nóttina. En sem
dagur rann sér hann lítinn húsabæ. Hann gengur þar að og sér þar stendur gamall
maður í dyrum úti. Desilíus heilsar honum. Hinn tók því fálega en spurði hver
hann væri. Desilíus svarar engu en tekur digran fésjóð úr klæðum sínum og réttir
að honum. Karl verður léttbrýnn og mælti: " Gakktu inn; eg sé þú munir þurfa
hressingu." Gengu þeir nú inn. Þá mælti karl: " Óvíst er eg fái þér leynt, því
þín mun leitað verða, en hér verður þú að hvílast í nótt." Síðan ber hann fram
vist og vín, og bað hann snæða. Þar eftir leiðir bóndi hann til sængur, skoðar
síðan sár hans og lagði smyrsli við þau. Svaf Desilíus þar í náðum um nóttina.
III Um morguninn var bóndi árla á fótum. Hann mælti þá við Desilíus: " Hér
verður þú að dvelja þar til sár þín eru gróin, en leitað mun þín verða um land
þetta allt, og er óvíst hvort eg fæ forðað þér. En það vil eg þú látir mig ráða
hvað eg við þig gjöri." Desilíus kvaðst svo gjöra mundi, og sagðist með þökkum
taka hans fyrirsjón. Nú liðu svo fjórir dagar að ei bar neitt til tíðinda, en
sem kom hinn fimmti dagur mælti bóndi: " Nú er mér grunur á að hér muni koma
leitarmenn í dag. Hefi eg þá ei önnur ráð en leggja yfir þig skikkju kerlingar
minnar, og skaltu sitja og spinna garn á rokk, en hún skal fara út á skóg og
felast þar meðan leitarmenn eru hér." Desilíus bað hann ráða. Eftir það fer
kerling frá húsum en karl að soðningu í eldhúsi og ber mikið sorp á eldinn.
Desilíus settist við rokk og spinnur í ákafa. Líður nú ei löng stund áður tíu
menn ríða að húsum. Þeir berja á dyr en bóndi gengur út. Heilsu þeir honum og
spyrja hvort ei hafi neinn flóttamaður þar komið. Bóndi kvað það fjærri vera. Þá
mæltu þeir: " Það sagði þó biskup vor að þessa leið mundi hann haldið hafa, og
viljum vér rannsaka bæ þinn." Bóndi hvað það heimilt. Gengu þeir þá inn og
leituðu en sáu engan mann nema konu bónda. Sat hún og spann á rokk sinn, og var
óhýr við sendimenn, og kvað þeim óskylt að gjöra þar hark í húsum sínum, og bað
þá dragast burt sem skjótast. Valdi hún þeim hörð orð og var byrst í svari. Fóru
þeir síðan burt við svo búið, héldu heim og fundu Arkimagus og hermdu honum af
ferðum sínum. Einnin líka gátu þeir um stóryrði konu bónda. Arkimagus mælti: "
Sá er grunur minn að kona sú hafi verið hinn vondi Desilíus, en kerling mun hafa
sjálf brott farið, og skal enn senda þangað menn sem handtaka skulu bónda og
konu þessa og flytja á minn fund." Lætur hann þá að morgni búa tólf menn
alvopnaða, og bauð þeim að handtaka bónda og bæði þau hjón og hafa til sín. Fóru
þessir síðan sem leið lá og látum þá nú ferðast en getum þess að eina nótt kemur
Valur bóndi að rekkju Desilíusar. Vekur hann og mælti: " Nú munu hér í dag koma
sendimenn frá Arkimagus, og munu þeir eiga að handtaka okkur öll og flytja á
hans fund, og þó eg gæti þér undan skotið, mun eg og kerling mín verða pyntuð
til frásagna." Desilíus mælti: " Við skulum verja okkur fyrir þeim, eða ertu
ekki traustur til vopna?" Bóndi svarar: " Enginn bardagamaður má eg heita, þó sá
eg farið með boga í ungdæmi mínu. Sýnist mér því réttast þeir reyni hvert erindi
þeirra verður." Desilíus mælti: " Hafðu þökk fyrir það ráð, og þessa er eg
fúsastur." Bóndi gekk þá burt og kom brátt aftur með sterkan boga í annarri
hendi en pílnakoffur í hinni. Hann mælti þá: " Nú skulum við snæða og drekka",
og svo gjöra þeir. Síðan mælti hann: " Ekki skulum við vera þar sem þeir ná
strax til að leggja á okkur hendur. Förum upp á lítinn hamar sem hér er nálægt,
og bíðum þar." Þetta gjöra þeir, og sem sól var skammt farin sjá þeir hvar koma
tólf menn alvopnaðir, og er þeir sjá mennina ganga þeir að hamrinum og kasta
orðum á þá. Valur spyr þá að erindum þeirra. Foringi þeirra svaraði: " Arkimagus
sendi þér kveðju sína; þar með bað hann þig að selja oss í hendur mannhundinn
Desilíus, en viljir þú það ei gjöra munum við handtaka ykkur og fjötra og flytja
síðan til hans." Þá mælti Desilíus: " Farið sem fljótast heim aftur, annars
bíðið þið bráðan dauða." Þeir kváðust mundu framar reyna fyrst, og hlaupa að
hamrinum. Valur dró þá upp boga sinn, lagði ör á streng og skaut til þeirra, og
fló örin í gegnum þá tvo er fremstir voru svo þeir féllu báðir dauðir til
jarðar. Hann sendi þá aftur tvær aðrar, og hafði sinn mann fyrir hvorri.
Desilíus hljóp þá ofan af hamrinum og hjó fjóra til dauðs í fyrsta áhlaupi.
Bóndi skaut ennþá tvo, en aðrir tveir flýðu. Þeir Valur gengu nú heim til bæjar.
Þá mælti Desilíus: " Nú skuluð þið hjón búa ykkur strax á burt héðan, og skulum
við fá okkur far með kaupförum til Dalmaría, og mun eg eftir það sjá fyrir ráði
ykkar." Bóndi kvaðst það og vilja. Bjuggu þau svo ferð sína og héldu til
strandar, fundu þar kaupskip og fengu sér þar far. Segir ei af ferð þeirra fyrr
en þau komu í Dalmaría. Gekk þá Desilíus á fund jarls og sagði honum allt af
sínum ferðum, og meiri von að Abel mundi aldrei aftur koma. Addoníus jarl varð
óglaður við þessa fregn, en kvað þó svo búið standa verða þar til synir hans
hinir aftur kæmi. Tók hann vel móti Val bónda, þakkaði honum sína liðveislu og
fékk honum og konu hans góðan bústað nærri höll sinni. Liðu svo fram nokkrir
tímar. IV Segjum nú frá flóttamönnum Arkimagi. Þeir komu sárir og móðir á hans
fund og sögðu allt sem farið hafði. Hann varð afar reiður við þá fregn og bauð
að strax að morgni skyldu hundrað manna ráðast til ferðar vel vopnaðir. Fór það
fram eftir hans fyrirsögn. Hélt þessi flokkur af stað og létti ei ferð sinni
fyrr en á bæ Vals. Fundu þeir þar ekki annað en húsin tóm, en öllu burt sópað
sem fémætt var. Skiptust þeir þá í fjóra staði og leituðu í þrjá daga um allar
áttir en fundu ekkert, urðu því svo búnir aftur að snúa og fundu Arkimagi. Sögðu
þeir honum þá hversu ferðin hafði tekist. Reiddist hann þá enn meir og bauð að
sækja Abel í fangelsið og drepa hann. Var nú jarlsson sóttur og leiddur bundinn
fyrir hann. Þá gengu fram prestar þeir sem honum höfðu undirvísað í þeirra
trúarbragðalærdómi og báðu honum griða. Sögðu þeir það mikla synd móti þeim
heilaga eldi að drepa svo rétttrúaðan mann og það saklausan. Hann hafði viljað
stilla til friðar en engu ráðið við sína óhlýðnu undirmenn. Arkimagus sefaðist
mjög við þeirra fortölur og mælti síðan við Abel: " Eg mun láta þig lífi halda
viljir þú sverjast undir vora trú og taka þér bólfestu hér hjá oss." Abel segir:
" Eg vil með þökkum taka yðar boði og gjörast yðar maður, en finna verð eg eitt
sinn föður minn áður sjö ár eru liðin hér frá." Arkimagus sagði: " Engin er þess
von eg leyfi þér úr landi fara. Skaltu vera æðsti tilsjónarmaður yfir musterinu
hér í borginni Balk og hafa ráð yfir offrum öllum sem fram berast eiga á hverjum
degi. Mun eg fá þér gott gjaforð og veita þér meiri sæmdir ef þú kannt vel til
að gæta. Skulu tólf menn vera þér til þjónustu og hafa gætur á þér, svo þú
hlaupir ei úr landi burt, en ef þú hopar þér til vansa verður það þinn bani."
Abel mælti: " Þér munuð ráða, herra, en grunur er mér á að ei muni betur fara,
fái eg ei að finna föður minn á tilteknum tíma." Tók Abel síðan að sér áðurnefnt
embætti, en ei liðu langir tímar áður honum tók að leiðast sú þjónusta. Sá hann
þeir trúðu fram á margar hegiljur og hindurvitni sem hann hafði áður ei vitað,
og gjörðist hann fús á að yfirgefa þeirra siðferði. Kom þá svo loks að hann
leitaði allra bragða til að geta flúið, en Arkimagus, sem meðfram stundaði töfra
og fjölkynngi, varð þess var, og lét því hafa sterka vakt á honum svo hann varð
þar að dvelja þó nauðugur væri og komst þess vegna ei til föður síns á tilteknum
tíma. V Nú verður að segja frá Endor jarlssyni. Hann létti ei sinni ferð fyrr en
hann kom við Svíþjóð og lagði skipi sínu við Sigtún hin fornu. Þá var Eysteinn
konungur yfir Svíþjóð. Endor gekk á land með sína menn. Landsmenn tóku honum vel
og spurðu um erindi hans. Jarlsson kvaðst vilja nema þeirra sið og staðfestast
þar í landi. Þeir létu vel yfir því og kváðu honum best að koma sér í kóngs
hirð. Hann lést það vilja og bað þá vísa sér leið á kóngs fund. Þeir vísuðu
honum til Uppsala. Endor gekk fyrir Eystein kóng og kvaddi hann. Kóngur tók
kveðju hans og spurði hver hann væri. Endor sagði allt hið sanna og kvaðst vilja
ganga til hirðvistar með honum. Kóngur játti því og mælti: " Áður en eg leiði
þig í hirðlög vor, verð eg að reyna þig, hvort nokkur dáð og fylgi er í þér og
mönnum þínum." Jarlsson mælti: " Lítil tilraun mun birt til þess, eður hvað
viljið þér fyrir oss leggja?" Kóngur svarar: " Víkingur einn liggur hér fyrir
landi og herjar á ríki mitt sem Snæúlfur heitir. Hann hefir tvö skip og hundrað
manns á hverju. Nú mun eg fá þér eitt skip og hálft annað hundrað manna. Hefir
þú þá tvö skip og jafnt lið við hann, og getir þú hann sigrað mun eg auka sóma
þinn." " Til mun eg reyna," segir jarlsson," og vil eg strax að morgni halda á
hans fund." Kóngur kvað svo vera skyldi og lét liðið búast, og sem nóttin leið
býst jarlsson af stað og kveður kóng, stígur síðan á skip og lét úr höfnum,
siglir svo suður með landi þar til hann við hólma einn sér hvar liggja tvö skip
stór. Hann siglir fram að þeim, kallar og spýr hver sé foringi þessa hers. Maður
gekk út að borðinu og svarar: " Hér máttu þann sjá sem er formaður skipanna."
Jarlsson mælti: " Eg er ekki að nær þó eg sjái þig meðan eg heyri ei nafn þitt
og muntu vilja segja það." Hinn ansaði: " Þora mun eg það, og heiti eg Snæúlfur,
eður hverjir eruð þér?" Jarlsson svarar: " Vér erum menn Eysteins konungs, og
erum sendir að berjast við þig." " Þá vill kóngur yður feiga," segir Snæúlfur,"
því að aldrei hafa Svíar borið af mínum mönnum, og er ykkur sá einn til að snúa
heim við svo búið." Jarlsson mælti: " Ei erum vér svo dáðlausir að þú rækir oss
á flótta með orðum einum, og takið strax til vopna ef þið eruð ei með öllu
ragir." Snæúlfur mælti: " Það vildi eg þú reyndir áður þessi dagur er allur
hvort vér erum allir ragir." Síðan var blásið til bardaga og byrjaðist fyrst
grimm skothríð, þar eftir brugðu menn sverðum og hófst þá höggorusta. Snæúlfr
gekk þá hart fram og hjó á tvær hendur, og tók mannfallið að vaxa. Jarlsson
barðist og snarplega og felldi margan mann, og er þessi hríð hafði staðið langan
tíma ræður Snæúlfr til uppgöngu á skip jarlssonar, og ryðst nú um fast. Fylgja
honum tuttugu menn af hans liði, og verður sókn hin harðasta. Jarlsson bað menn
sína taka snarplega móti, en sjálfur ræðst hann móti Snæúlfi og höggur til hans.
Snæúlfr bar undir skjöldinn og klauf sverðið hann til miðs og varð fast í
mundriðanum. Snæúlfur snaraði þá skildinum svo fast að sverðið brotnaði undir
hjöltunum. Snæúlfr stóð þá búinn til höggs en jarlsson var vopnlaus fyrir. Hljóp
hann þá á Snæúlf og tókust þeir fangbrögðum og glímdu allsterklega þar til
Snæúlfur féll á bak aftur á þiljurnar og jarlsson ofan á hann. Í því var höggvið
um þverar herðar honum svo brynjan slitnaði og í beini stóð. Jarlsson hljóp þá
upp fimlega, greip sverð Snæúlfs og hjó þann mann banahögg er hann hafði særðan.
Á meðan komst Snæúlfur á fætur og vildi hlaupa á jarlsson, en hann hjó til hans
og undan honum fótinn annan. Snæúlfr hökti þá út að borðinu, studdist þar við og
tók árstubba einn og sló til jarlssonar svo hann féll á kné. Hann reiddist þá
mjög, hljóp upp og setti sverðið á hálsinn svo af tók höfuðið, og hraut það á sæ
út. Jarlsson mæddi þá blóðrás svo hann féll óvígur niður, en menn hans höfðu þá
drepið hina tuttugu sem Snæúlfi fylgdu upp á skipið, en Svíar voru þá flúnir á
hinu skipinu. Nú sem víkingar sáu Snæúlf fallinn lögðu þeir strax frá og sigldu
út á haf, því mönnum jarlssonar varð ósýnt um að halda eftir þeim, og tóku þeir
að stumra yfir jarlssyni. Lögðu þeir hann í hvílu og bundu sár hans. Vitkaðist
hann þá og talaði til þeirra og bað þá sigla heim í Svíþjóð og gjörðu þeir svo.
Voru þá Svíar heim komnir, þeir eð flúið höfðu. Þeir höfðu sagt jarlsson fallinn
og var kóngur áhyggjufullur af þeirri fregn. En er jarlsson kom að landi, fór
hann á kóngs fund, og fagnaði kóngur honum vel og spurði tíðinda. Jarlsson sagði
allt sem farið hafði. Kóngur þakkaði honum fyrir dráp Snæúlfs og tók hann og
alla menn hans í hirðlög sín, en varð reiður Svíum sem flýðu og sættu þeir af
honum þungum refsingum og fjárútlátum. Jarlsson hafði misst helming sinna manna,
en af Svíum höfðu fallið fimmtíu manns. Dvaldist jarlsson nú með kóngi í fjögur
ár svo ei bar til tíðinda. Undi hann vel sínu ráði, en þó blöskraði honum þau
hin miklu mannblót sem tíðkuðust hjá Svíum. VI Svo bar til á einu sumri að
Eysteinn kóngur bauð út í leiðangur og vildi herja í Eystrasalt. Lét hann nú búa
tólf skip og hafði frítt lið. Og sem kóngur var kominn til skipa með allan sinn
her gaf þeim ei burt að sigla. Eysteinn kóngur var blótmaður mikill. Hann bauð
þá að fella blótspón til byrjar þeim og blóta til sigurs, og kvað vera skyldi
mannblót eitt hið mesta. Jarlsson sagði helst til hlýða að blóta nautum og
hrossum, því ei mundi kóngi þykja menn sínir of margir ef til orustu kæmi.
Kóngur kvaðst mundi ráða en kvaðst óvanur að menn sínir bæru sig ofurráða. Er þá
efnt til blóta. Þeir vörpuðu hlutkestum hvern Óðinn vildi helst í offur þiggja,
og féll hlutfall að síðustu yfir jarlsson. Kóngur varð hljóður við en kvað þó ei
bregða mega, og skyldi að morgni blóta jarlssyni. Hann lést verða glaður við að
Óðinn vildi sig helst af öllum þeim þiggja. Bað hann kóng einasta um næturfrest
til að ráðstafa fé sínu og búa sig undir dauðann, og lét kóngur það eftir honum.
En sem nátta tók rann á byr. Jarlsson bað þá menn sína að höggva strengina og
vinda segl við húna, og gjörðu þeir svo. Varðmenn kóngs sáu þeirra tiltektir, en
jarlsson hafði áður með fegjöfum gjört sér þá vinveitta, svo enginn þeirra vildi
gjöra kóng varan við. Sigldi því jarlsson einskipa út á haf um nóttina, en um
morguninn er kóngur var klæddur og hefja skyldi blótið, létust menn fyrst sakna
jarlssonar. Kóngur varð þá svo reiður að hann lét drepa alla varðmennina og hafa
þá til blóta, hélt síðan heim aftur og varð ei meira af hans leiðangri í það
sinn. Er hann þar með úr þessari sögu. En af jarlssyni er það að segja að hann
sigldi sem leið lá. Varð hann að dvelja á ýmsum stöðum, því leið var löng en
vindar oft óhagstæðir. Samt náði hann um haustið heim í Dalmaría. Faðir hans tók
við honum fegins hendi og spurði hann af ferðum hans, en Endor sagði honum allt
sem farið hafði, og kvað margt það í siðferði Svía sem væri mesti hégómi og
heimska. Kvað hann grimmd og blóðgírugheit fylgja þeim trúarbrögðum, og lést þau
ei framar aðhyllast mundi. Jarl varð glaður við ræðu hans og gjörði guði þakkir
að sonur hans hefði ei vafist í villu heiðinna manna. Kvað hann sonur sinn
skyldi í náðum með sér vera til þess bræður hans hinir kæmu heim á tilsettum
tíma. Jarlsson þekktist það, og hættir því um sinn af honum að segja. VII Þar er
nú til að taka sem Dathan jarlsson hélt áfram sinni ferð austur í Arabía. Gekk
honum ferðin vel og tók hann höfn við landið. Var það nærri borginni Mekka. Hann
fann brátt landsmenn að máli og sagði þeim áform sitt, að hann vildi ílengjast
og taka þeirra trú þar í landi. Þeir kváðu það vel stofnað, og væri honum best
að fara á fund yfirvaldanna í Mekka. Hann sagðist fús til þess og lét búa um
skip sitt, en fór með mönnum sínum til borgarinnar Mekka. Brátt fann hann
höfuðsmann staðarins og innti honum áform sitt. Hann tók því allvel en sagði að
lærdómur þeirra mahómetisku trúarbragða væri bæði háleitur og mikill, svo lítið
mundi þeim veita af tveimur árum til að geta numið og skilið það nauðsynlegasta.
Kvaðst hann skyldi fá honum kastala einn til að búa í með sínum mönnum, því
meðan þeir væru óumskornir mættu þeir ei hafa samneyti með réttum múselmönnum.
Skyldu þeir leigja sér lærða menn til að kenna þeim og undirvísa í Alkóran, eður
þeirri mahómetisku Biblíu, en sjálfir yrðu þeir að verja fé til alls þess
kostnaðar sem þeir með þyrftu. Jarlsson kvaðst þetta þekkjast mundi og þakkaði
honum höfðinglega tilskipun. Síðan var honum fenginn lítill kastali og settist
hann þar að með mönnum sínum. Tóku þá lærðir menn daglega að lesa fyrir þeim í
Alkóran, og undirvísa þeim í trúnni. Gekk það ærið misjafnt, því margir af
mönnum jarlssonar voru bæði tregir og tornæmir. Meðal annarra hans manna voru
þrír bræður sem hétu Vítus, Rógel og Samson. Þeir voru hraustir menn og harðir í
skapi. Létu þeir sér illa líka þessa atferð, og lá oft við þeir mundu gjöra
upphlaup, en fyrir bæn jarlssonar sefuðust þeir um sinn, og leið svo árið út að
ekki bar neitt til tíðinda. Tyrkjar höfðu þann vana að hafa menn í leyni til að
njósna hvað jarlsson og hans menn hjöluðu á kvöldin um það þeir höfðu heyrt og
numið þann daginn. Það var eitt kvöld að jarlssonar menn voru ölvaðir af víni
sem þeir höfðu kepft á laun, því Tyrkjum leyfist ei að drekka vín, og engan
sterkan drykk utan volgt mýrarvatn. En sem jarlssonar menn voru um kvöldið
komnir til náða tók Vítus til orða og mælti: " Hvað lengi ætlar þú, Dathan, að
halda oss í útlegð þessari og láta fylla eyru vor með svo argri djöfulsins villu
sem við daglega verðum að heyra?" Rógel bróðir hans mælti: " Mundu ekki fara af
þér leiðindin ef þú kæmist á bak klárnum sem hann Mahómet reið á einni mínútu
héðan og til Jerúsalem? Skeiðflöturinn var að sönnu langur, enda fékk klárinn
sprettinn vel borgaðan, fyrst honum var heitin hægaganga í himnaríki, og hygg eg
fjandinn hafi aldrei spúið slíkri villu meðal manna sem mér heyrist þessi
Alkóran vera. Gegnir það mestu furðu að nokkur þjóð skuli svo vitlaus að vilja
trúa svo örgum lygaþvættingi, og ills eina er sá af mér verður sem oss vélaði
til soddan þjóðar." Þá svaraði Samson: " Látum vel yfir meðan svo búið stendur,
og tölum ei margt að sinni." Jarlsson bað þá sem fyrst þagna. " Er yður", segir
hann," ekki vandara um en sjálfum mér. Megið þið ætla að þar þið eruð mínir menn
muni ykkur ei hæfa að brjótast gegn því sem eg vil vera láta." Samson ansaði: "
Eigi finn eg mér skylt, og ekki þér heldur þarflegt, að eg láti hrinda mér til
helvítis fyrir þína skuld. Skal eitthvað áður verða, því fylgjast munum við
bræður að hvað sem upp á kemur." Og við þetta endaði ræðan. VIII Allt þetta
samtal sögðu njósnarmenn aftur höfuðsmanni staðarins. Honum þótti það ills viti
en kvaðst þó vænta að betur mundi úr ráðast en á horfðist. Bað hann menn sína að
vera blíða við jarlssonar menn og reyna til að ávinna þá með góðu, því ef þeir
forsómuðu ei að undirvísa þeim í lærdóminum þá mundi hinn heilagi spámaður
Mahómet láta þann kraft fylgja sinni kenningu sem yfirvinni alla þverúð þessara
bræðra, og gjörði þá að rétttrúuðum múselmönnum. Allir hétu að gjöra eftir hans
boði, og liðu svo tímar til þess jarlsson og hans menn áttu að yfirheyrast í
lærdóminum. Var þá gjörð hátíðleg tilreiðsla og þeim öllum stefnt í eitt umgirt
pláss. Jarlsson bað þá sína menn að vera nú sem spakasta, og hvorki tala né
gjöra neitt það er óvild kynni að kveikja. Gengu þeir síðan á mótið. Var þar
kominn mesti grúi manna, þar með þeir heilögu mústí og höfuðsmaður staðarins,
sem og svo hafði hið ypparsta prestsembætti á hendi. Jarlsson gekk þá fyrir hann
og mælti: " Með því mínir menn eru margir málstirðir og ei fullnuma orðnir í því
arabíska tungumáli vil eg biðja yður, herra, leyfa mér að svara einum fyrir alla
mína menn." Sá æðsti prestur sagði: " Leyfa vil eg þér að framfæra allar ykkar
meiningar, en allir verðið þið, hver fyrir sig, að játa höfuðgreinum vorrar
trúar áður þér eruð umskornir og fullkomlega innteknir í tölu rétttrúaðra." Þá
jarlsson heyrði umskurnina nefnda var sem hrollur hlypi um allan hans líkama, en
menn hans höfðu ei heyrt þetta samtal þeirra. Hér eftir fóru hinir lærðu að
fyrirleggja þeim ýmsar spurningar, en jarlsson svaraði djarft og skýrlega til
þeirra allra. Menn hans þögðu en léttust þó samsinna hans meiningu, því þeir
þorðu ekki að yppta óróa á svo fjölmennum fundi. Nú sem þessari yfirheyrslu var
lokið mælti sá æðsti prestur við jarlsson: " Vel hefir þú svarað, og séu þínir
menn eins uppfræddir og sjálfur þú þá eruð þið hæfilegir að inntakast í samkundu
vorrar kirkju. Verðið þið þá að tilreiðast undir umskurnina sem framfara skal á
þriðja degi hér frá." Jarlsson mælti: " Gefið oss, herra, viku frest til að
undirbúa oss til þeirrar heilögu handtéringar, og leyfið oss að vera í einrúmi á
meðan, svo vér með bænahaldi, ölmusugjörðum og smurningu getum tilreitt oss því
betur." Sá æðsti prestur gladdist við þá bón, og kvaðst fús að uppfylla þessa
beiðni. Kvað hann engan svo djarfan vera skyldi að gjöra þeim nokkurt ónæði
þenna tíma. Með það sleit þinginu, og fóru svo allir heim til sinna húsa. Nú sem
jarlsson og hans menn voru komnir til herbergis mælti hann: " Líf vort liggur nú
við að þér veitið mér nú öruggt fylgi, því ei eru nema tveir kostir fyrir
höndum. Sá er hinn fyrri, að gangast fúslega undir ólög þeirra, og láta þá eina
öllu ráða; hinn er annar, að reyna til að komast með leynd á burt héðan, og til
þess tek eg nú að gjörast fúsari, því þó mér lítist ekki Tyrkjatrú svo vond í
alla staði er það hreint frá að eg leggi mig undir þessi umskurnarörkumsl."
Honum svaraði Samson og mælti: " Í svo stóran háska hefir þú stofnað oss bræðrum
og öllum þínum mönnum að maklegt væri vér veittum þér aðgöngu og dræpum þig, en
af því faðir þinn trúði okkur til hollrar fylgdar við þig mun það fyrirfarast að
sinni, einkum ef þú leggur allt kapp á að komast héðan með oss alla." " Við það
mun eg leitast eftir megni," segir jarlsson, og gengu þeir svo til hvíldar og
sváfu þá nótt í náðum. IX Strax um morguninn sem þeir voru klæddir tóku þeir að
ráðslaga um sinn efni. Þá mælti jarlsson: " Ekki sé eg oss önnur ráð en vér
tökum oss ferðamannabúning og látumst vera pílagrímar sem vilji reisa til
borgarinnar Medína að skoða spámannsins gröf, og verðum vér þá að skipta oss í
marga flokka og vera tólf og tólf saman svo vér verðum síður grunaðir." Vítus
gegndi þá máli hans og mælti: " Fjærri er það mínu skapi að vér tvístrum oss í
sundur. Eiga þeir þá hægra með að yfirfalla oss og drepa. Vil eg heldur vér
förum allir saman, og getum vér þá heldur veitt nokkra vörn og fallið heldur með
drengskap, því ei þarf þar við að dyljast að hvar sem vér verðum þekktir hér í
landi höfum vér engu fyrir að fara nema lífinu, og er oss þá betra að Tyrkjar
verði að kaupa það sem dýrast." Þessu samþykktu báðir bræður hans og margir
aðrir. Þá svaraði jarlsson: " Mér sýnist ómögulegt fyrir oss að geta komist út
af staðarportunum svo vér verðum ekki grunaðir." Samson mælti þá: " Í nótt þá
allt fólk er sofnað skulum vér fara að því staðarportinu sem fjærlegast er. Vér
skulum drepa varðmennina og halda svo burt með mesta hraða, ef ske mætti vér
gætum flúið inn í Armenía, og erum vér þá hólpnir, en kastala vorum skulum vér
læsa sem rammlegast og láta engin vegsummerki sjást að utan, ef ske mætti þeim
yrði töf í að rannsaka kastalann." Þetta ráð líkaði öllum vel og var það fast
sett að svo skyldi að fara. Nú sem nóttin kom bjuggust þeir til ferðar og tóku
með sér vopn og vistir, læstu svo kastalanum og gengu að staðarportinu, tóku
varðmennina höndum og drápu þá, fóru síðan út af borginni. Þá mælti jarlsson: "
Hér út á mörkinni eru úlfaldar borgarmanna. Vér skulum því taka oss reiðdýr svo
ferð vor verði greiðari." Menn hans kváðu það óskaráð og fékk nú hver sér
reiðskjóta og héldu svo áfram allt til kvölds. Þá fundu þeir einn helli í fjalli
einu og tóku sér þar náttstað en slepptu reiðdýrum sínum á beit. Látum þá nú
hvílast í náðum en getum þess hvað títt var í borginni Mekka. Þegar fólk var
upprisið um morguninn fundust varðmennirnir dauðir hjá staðarportinu. Menn gátu
þá fyrst til að ræningjar eða stigamenn mundu hafa svikist inn í borgina og
drepið vaktarana, og var það lengi dags að menn voru í þessum svíma. Loksins
tóku menn að undrast yfir að menn urðu ei varir við neina hræringu í kastala
jarlssonar, og sögðu menn þetta þeim æðsta presti. Hann bað menn forvitnast í
kastalann, en hann var harðlæstur og óhægt inn að komast. Lengi hrópuðu þeir á
jarlsson og hans menn en sem þeir fengu ekkert svar og urðu ei við neina hræring
varir fóru þeir til og hjuggu upp hurðirnar. Fundu þeir þá allt tómt og í eyði.
Sá æðsti prestur varð hér af óður og skipaði að hundrað vopnaðir stríðsmenn
skyldu sendast út að leita þeirra um allt land og þrjú skip skyldu útbúast er
sigla ættu kringum landið og um öll nálæg höf. Var þessi eftirleit í mesta
flýtir útbúin og héldu sendimenn svo af stað í þær áttir sem til var tekið. X Nú
skal segja frá jarlssyni og hans mönnum. Þá þeir vöknuðu um morguninn mælti
hann: " Gefið nú tilráð, góðir drengir, hvert vér skulum halda. Eru oss allar
leiðir ókunnar, svo vér vitum ekki í hverja áttina oss er hollast að halda."
Rógel svaraði: " Vér skulum halda til sjóar, ef vér kynnum að sjá eða hitta
eitthvert skip sem oss flytti til annarra landa." " Vel má það," segir
jarlsson," en ei er útséð oss sé það með öllu óhult, því eins mun leitað eftir
oss á sjó og landi, en eitthvað verður þó úr vandræðunum að ráða, og munum vér
svo gjöra hversu sem lyktar." Eftir það héldu þeir af stað og stefndu til sjóar
og komust til stranda að miðjum degi. Héldu þeir svo í tvo daga norður með
landinu, en á þriðja degi komu þeir á eitt annes. Þá sjá þeir koma siglandi skip
sem stefndi undir nesið. Að vísu sýndist þeim það líkt tyrkneskri siglingu; samt
kölluðu þeir á skipið út og spurðu hvaða menn þetta væru. Þeim var svarað þetta
væru kaupmenn sem færu landa milli. Jarlsson spyr hvort þeir vilji veita þeim
far og flytja þá til Armenía eður Sýrlands, eða þá í eyjuna Sýprus. Hinir
sögðust það gjöra mundu og báðu þá koma á skip út. Sigldu þeir svo inn á lagið
og skutu bryggjum á land. Gengu þeir þá jarlsson og hans menn allir út á skipið,
en hinir undu strax upp segl og sneru frá landi. Sigldu þeir á haf út til þess
landið var vatnað. Þá tóku þeir stefnu í suður. Jarlssyni þótti þeir liðfleiri
en hann ætlaði. Sá hann að á skipinu voru hundrað manns, og þótti honum þeir
líkari hermönnum en kaupmönnum. Fékk hann því á þeim illan grun, en lét þó ei á
sér merkja. Leið svo hin næsta nótt, en morguninn eftir kom Samson á fund
jarlssonar og mælti: " Vér erum sviknir, og þeir flytja oss til borgarinnar
Mekka, því eg þekki borgarturninn sem nú skýtur upp úr hafi." Við þessa fregn
varð jarlsson óður og reiður og mælti: " Takið vopn ykkar, þú og bræður þínir.
Vér skulum strax hlaupa inn í húsið aftur á skipinu og drepa alla yfirmennina."
Þeir bræður urðu sem elding og æddu með jarlssyni inn í húsið og drápu þar tíu
menn í einu vetfangi. Urðu Tyrkjar þá varir við upphlaupið og tóku allir til
vopna. Varð nú á skipinu blóðug orusta, en af því jarlsson og hans menn sóttu að
með mestu grimmd og kappi féllu Tyrkjar tugum saman. Þeir bræður Vítus, Rógel og
Samson æddu fram og aftur og drápu allt hvað fyrir varð, og svo fór að lyktum að
enginn stóð lífs eftir af skipverjum. Hafði jarlsson þá misst sautján menn en
margir voru sárir, og þó mest þeir bræður, því þeir gengu hvað best fram í
bardaganum. En meðan orustan stóð hafði skipið drifið undir landið. Var þá komið
logn og óhægt til burtkomu. Jarlsson mælti: " Nú skulum vér allir leggjast til
bæna og biðja guð um byr. Skulum vér og strengja það heit að taka allir kristna
trú ef vér komumst heilir heim í ríki föður míns." Vítus mælti: " Það var betur
fyrri gjört; þó skal það nú ei afletja." Síðan lögðust þeir allir fram til bænar
og festu með sér þetta heiti, en sem þeir höfðu beðist fyrir um stund rann á
blásandi byr. Undu þeir þá segl við húna og lögðu út á haf. Komu þeir á þriðja
degi til eyjarinnar Sýprus, sem liggur suður undan Sisilía. Þaðan fylgdust þeir
þá mest öðrum skipum til Panfilía og síðan til Frýgía. Þar urðu þeir að liggja
vetrarlegu, en þá voraði héldu þeir aftur af stað og náðu að liðnu sumri með
heilu og höldnu til Dalmaría. Varð Addoníus jarl yfrið feginn heimkomu sonar
síns. Endor bróðir hans fagnaði honum með mestu blíðu. Varð jarli og bróður hans
það mesta gleði efni að Dathan hafði fengið leiða á hinni mahómetisku trú og
vildi ei heyra hana nefnda. Þeim bræðrum Vítus, Rógel og Samsyni þakkaði jarl
með mörgum fögrum orðum fyrir drengilega aðstoð og fagrar fortölur sem þeir
hefðu veitt syni hans. Kvaðst hann skyldi auka sóma þeirra, því þeim væri víst
að þakka lausn og lagfæring sonar síns. Settust þeir bræður svo um kyrrt og
víkur því frá þeim sagan að sinni. XI Hér næst byrjar frá Símoni að segja. Hann
sigldi sem leiðir lágu austur í Asía og létti ei sinni ferð fyrr en hann kom til
Jórsala. Lagði hann skipi sínu til hafnar og spurðist fyrir um tíðindi í
landinu. Þeim var sagt að gyðingar byggju að sönnu, margir bæði í Jerúsalem og
Sýría, en væru þá undirokaðir og plagaðir af yfirgangi Tyrkja og kúgun
keisaranna í austur álfum, og þeir sem samlöguðu sig þeim eða tækju þeirra trú
undirköstuðu sig foragti og ofsóknum allra þjóða. Þar með væru gyðingar ótrú,
bílífsinnuð og ágjörn, gjálíf og grimm þjóð sem hefði óslökkvandi hatur til
hinna kristnu og væru útsetnir til að narra og svíkja aðra. Þó hefðu þeir lög
sín á milli og yfirmenn sem stjórnuðu þeim undirgefnu, en oft væru þó þess á
milli tekin af þeim öll ráð og þeir bæði ofsóttir, rændir og reknir úr landi,
líka stundum drepnir þúsundum saman. Jarlssyni þótti þessar fregnir ekki góðar,
og menn hans urðu ókvæða við að hann hefði komið þeim á hendur svo vondum lýð.
Jarlsson bað þá hafa þolgæði við," og mun enn", sagði hann," nokkuð gott
fyrirliggja. Vil eg halda á fund patríarkans í Jerúsalem og vita hversu fara
vill." Menn hans sögðu hann mundi ráða verða en báðu hann svo til ætla að þeir
mundu ei láta kúga sig né þvinga til neinna afarkosta. Eftir þetta fóru þeir og
bjuggu um skip sitt og fóru síðan til borgarinnar Jerúsalem. Lét þá jarlsson
fylgja sér á fund patríarkans í borginni og kvaddi hann virðulega. Hann tók
kveðju Símonar og spurði hvert erindi hann hefði á sinn fund. Jarlsson kvaðst
vilja taka sér bólfestu þar í landi og nema gyðinganna trúarbrögð, af hverra
heilagleika sér væri mikið sagt. Patríarkinn kvað þetta vel stofnað, en hans
áform útheimta langan tíma til framkvæmdar, því fyrst yrði guð ekki réttilega
dýrkaður né tilbeðinn nema á ebresku tungumáli, svo yrðu þeir allir að læra vel
ebreskuna, og nær þeir væru búnir að því yrðu þeir að iðka og yfirfara lögmálið
og Móisesbækurnar, líka spámennina og Davíðssálma. Auk þessara væru setningar
sem innifaldar væru í þeim tveimur bókum sem nefndust Miskna og Gemara, hverra
helsta inntak aftur væri samandregið í bókina sem kallast Talmúð, sem þeir yrðu
allt að nema og vel að rótfesta. Jarlssyni sýndist þetta allt þungir kostir en
þorði þó ei að láta á því bera. Fóru þeir svo að útvega sér herbergi og annað
sem þá nauðsynjaði. Síðan fengu þeir sér rabbína eður lærimeistara sem skyldi
kenna þeim ebreskuna. Gekk það yfrið tregt og örðuglega, því flestir af mönnum
jarlssonar voru bæði tregir og tornæmir, og komust títt í orðaþras og harðar
deilur við sína lærimeistara. Gyðingar sóttu og mikið eftir að plægja þá í öllum
kaupum og sölum, svo þá þeir voru búnir að dvelja þar hálft annað ár var
uppgenginn mesti partur þeirra fjármuna, því kennsla þeirra og forsorgun varð
þeim mjög dýr, svo jarlsson tók nú að iðrast eftir að hann hafði gefið sig á
þeirra vald, því hann þóttist sjá að nær þeir væru félausir orðnir mundu
gyðingar selja þá í þrældóm, því þó þeir tækju þeirra trú mundu þeir aldrei taka
þá í þeirra kynkvíslatölu, og yrðu þeir því að vera sem útlendingar meðal þeirra
alla ævi. XII Um þessar mundir kom út ströng skipun frá Tyrkjakeisaranum Motavel
að allir gyðingar sem ekki vildu trúa Alkóraninum skyldu árlega plagast með
stórum sköttum og álögum. Þeir skyldu jafnan bera um sig leðurbelti svo þeir
væru auðþekktir frá öðrum, og eigi skyldu þeir mega ríða öðru en ösnum. Líka
skyldu frá þeim takast öll hefðarembætti og heiðurstitlar. Af þessu komust
gyðingar í mesta foragt hjá öllum þjóðum í austur álfum. Jarlsson sá þá að verða
gyðingur var hið sama sem að verða bitbein og undirlægja allra þjóða. Hann
þóttist nú og hafa séð í Jerúsalem svo mörg líkindi til sanninda hinna kristnu
trúarbragða að hugur hans og sinni tók að aðhyllast meir og framar öllu öðru
siðu kristinna manna. Þeir kristnu pílagrímar sem árlega komu til að skoða
Krists gröf og aðrar eftirleifar hinnar fyrri Jerúsalem höfðu og sagt honum svo
margt af ágirni og vonsku gyðinga að hann efaðist ekkert um að gyðingar vefðust
í hinni verstu villu og þrjósku, og væru sjálfir ljósasta bevísing um sannleika
hinna kristnu trúarbragða, sem þeir þó mest hötuðu og löstuðu sjálfir. Hann
ásetti sér því að yfirgefa þessa þjóð og halda aftur heim í sitt föðurland, en
hann sá að hér var mörg tálman á veginum, því menn hans höfðu tekið mikið fé að
láni hjá gyðingum, en höfðu nú ekkert að borga með. Óttaðist hann því að þeir
mundu taka skip þeirra og klæði en reka þá með öllu bersnauða á burtu. Hann gekk
því einn dag fyrir patríarkann og mælti: " Svo er nú mál með vexti, herra, að
menn mínir eru í stórum skuldum við yðar þjóð, en hafa ekkert að borga með. Nú
er svo ástatt að kóngurinn í Meden er móðurfaðir minn, svo ef þér viljið leyfa
mér að fara á hans fund, mun hann fá mér svo mikið gjald að eg geti ríkulega
borgað allar skuldir og alla yðar stóru umsorgun og fyrirhöfn fyrir vorri
uppfræðingu. Mun eg koma sem bráðast aftur, þar eg vil ei tapa yðar hylli né
yfirráðum." Patríarkinn varð glaður við þessi orð og mælti: " Að vísu máttu, son
minn, reisa í mínu leyfi, og koma sem fyrst aftur með nógan auð og ágæta
dýrgripi. Verður þú þá velkominn vorri þjóð og færð að búa með oss í friði."
Jarlsson þakkaði honum orð sín og lét menn sína vita hvar komið var. Urðu þeir
hér við yfrið glaðir og fóru að búa skipið til ferðar svo á fjórða degi urðu
þeir albúnir. Kvöddu þeir þá Patríarkann og lærimeistara sína, en þeir báðu þá
koma aftur með nógan auð og ríkidæmi. Síðan létu þeir í haf og byrjaði þeim
seint, og urðu þeir oft að bíða byrjar í ýmsum stöðum. Einn dag er þeir sigldu
fram með einu ókenndu landi sáu þeir stóra víkingasnekkju sem lagði frá því sama
landi og stefndi í veg fyrir þá, og sem þeir náðu tali þeirra buðu þessir
jarlssyni að gefa sig upp og fá sér skipið í höndur. Jarlsson kvaðst heldur
mundi verjast meðan auðið yrði, og spurði hverjir þessir væri. Þeir kváðust vera
sjóvíkingar sem hefði lifað á hernaði í mörg ár, og héti formaður þeirra Ísmael,
ættaður úr Frýgía. Jarlsson bað menn sína taka til vopna og verjast mannlega.
Lögðu þeir síðan borð við borð og byrjaðist snörp orusta. Ekki sýndist jarlssyni
þessir menn svo hraustir né harðfengir sem hann fyrri hafði vonað eftir, og tóku
þeir að falla fyrir mönnum hans, en sjálfur yfirmaðurinn Ísmael lét skjóta um
sig skjaldborg í lyftingunni. Ekki höfðu víkingar lengi barist áður þeir vildu
leggja frá og flýja, en jarlsson bað menn sína að færa stafnljái í skip þeirra
og halda þeim svo föstum, og svo gjörðu þeir. Gjörði hann síðan upprás á skipið
með tuttugu menn og hjuggu þeir á tvær hendur svo víkingar hrundu niður, og
hörfuðu þeir þá aftur að lyftingunni sem eftir stóðu. Jarlsson sótti fast eftir
þeim og hjó hvorn að öðrum. Síðan reif hann skjaldborgina og hjó til Ísmaels og
klauf hann í herðar niður. Stóðu þá eftir fimmtán af víkingum og beiddu þeir sér
griða. Jarlsson sagði þeir mættu grið hafa, en ei kvaðst hann hafa vilja með sér
svo dáðlausar lyddur sem þeir væru. Lét hann svo flytja þá til lands og sleppa
þeim þar upp. Á skipinu fundu þeir mikinn auð og ýmsa hluti. Höfðu þessir menn
haft þann vanda að liggja í vegi fyrir kaupförum og ræna þau, en höfðu aldrei
haft manndáð til að berja við dugandis hermenn. Voru því óvanir orustum og
ónýtir til vopna viðskipta. Hafði jarlsson misst eina fimm menn sína í þessum
bardaga en af hinum hafði fallið hálfur sjötti tugur. Tók hann nú skipið og
allan fjárhlut þeirra, skipti mönnum sínum á bæði skipin og sigldi svo í burt
þaðan. XIII Jarlsson hélt nú sína leið og sigldi svo í fimm daga að ekkert bar
til tíðinda. Á sjötta deginum komu þeir undir annes sítt. Þar sáu þeir á einum
vogi liggja þrjú skip og tvö stór tjöld á landi. Jarlsson bað sína menn að
leggja skipunum þeim megin undir nesið sem ekki sæi frá tjöldunum, og gjörðu
þeir svo. Síðan bað hann þá alla taka vopn sín og ganga á land, og er þeir komu
upp frá sjónum sáu þeir nýfelldan val á landi, og virtist þeim sem þar hefði
fallið yfir hundrað manna. Þeir gengu þaðan á leið til tjaldanna. Heyrðu þeir þá
í því tjaldinu sem næst þeim var mikið kvein og sárar harmatölur. Jarlsson
gengur að tjaldinu og inn í það. Sá hann þá að þar liggja fjórtán menn harðlega
fjötraðir og á meðal þeirra fögur jómfrú. Menn þessir voru allir sárir mjög og
sumir fallnir í ómegin af blóðrás. Jarlsson kastar orðum á jómfrúna og spyr um
nafn hennar og ástand. Hún mælti: " Eg heiti María og er dóttir hertogans í
Apúlía. Var eg á skipi með bróður mínum sem Bæring heitir, er hér liggur bundinn
og að bana kominn af mæði og sárum. Fimmtíu vorum við alls í ferðinni og ætluðum
að sigla kaupferð til Sikileyjar, en vér hrepptum storm á leiðinni og bar okkur
langt af leið þar til oss mættu þessi tvö víkingaskip við þetta nes. Þeir buðu
oss að gefast á sitt vald eða berjast. Bróðir minn sigldi þá hér að landi og
gekk upp með alla sína menn. Brátt komu víkingar á eftir og fylktu liði. Höfðu
þeir meir en helmingi fleira lið. Tókst svo orusta og stóð lengi, því okkar menn
vörðust vel og felldu marga af víkingum þar til þeir um síðir féllu af sárum og
mæði utan bróðir minn og þessir tólf menn sem loksins urðu handteknir þá þeir
gátu ei lengur vopnum valdið fyrir mæði. Eru nú víkingar að binda sár sín og
taka hvíld." Jarlsson mælti: " Þú hefir vel sagt." Síðan gekk hann út og mælti
við menn sína: " Vér skulum hlaupa að tjaldi víkinga og höggva það niður á þá og
drepa þá alla." Menn hans voru fúsir til þess og runnu allir í einum svip að
tjaldinu, hjuggu og stungu allt hvað fyrir varð. Hinir voru óviðbúnir, líka
margir sárir; gátu þeir því litla vörn veitt og voru allir drepnir. Eftir það
gekk jarlsson aftur í hin tjöldin, leysti alla bandingjana og lét hjúkra þeim
særðu. Bæring var nær að bana kominn af sárum og mæði. Þó gat jarlsson svo
endurnært hann að hann mælti við menn. Systir hans María gekk að jarlssyni og
þakkaði honum með mestu blíðu fyrir þessa svo óvænta hjálp og fagra frelsun. Lét
svo jarlsson rjúfa valinn, jarða þá dauðu og flytja allt herfangið út á skip.
Dvöldu þeir þar kjurrir tvo mánuði og voru þá flestir ferða færir orðnir en
sumir algrónir. Eftir það bjuggust þeir til burtferðar. Bæring mælti þá við
jarlsson: " Af því við systkini og allir vorir menn eigum yðar lífgjöf að þakka
og launa, vil eg biðja yður að sigla með okkur heim í Apúlía, því eg get ekki
yðar fylgis án verið á leiðinni." Jarlsson mælti: " Gjöra mun eg þetta, en vera
má eg mælist til launa áður en líkur." Bæring svaraði: " Bæði hafið þér
verðugleika og eg líka fúsan vilja til þess, að þér fáið alla yðar ósk
uppfyllta." Eftir þetta skiptu þeir mönnum sínum á þessi fimm skip, létu svo frá
landi og lögðu í haf. Fengu þau hagstæðan byr og lægðu ei segl fyrr en við
Apúlía. Kemur þá sú fregn fyrir Hinrik hertoga að fimm skip væru þar til hafnar
komin. Sendi hann þá menn til stranda að vita hvaða þjóð þetta væri, og sem hann
fregnar það séu hans eigin börn, gengur hann með öllu sínu liði ofan til hafnar.
Verða þar mestu fagnaðarfundir, og leiðir hertoginn ferðamenn alla heim á sinn
garð og lætur gjöra fagra veislu móti þeim. Segir þá Bæring allt af ferðum sínum
og hversu hann ætti líf og frelsi að þakka Símoni jarlssyni. Hertoginn þakkaði
þá jarlssyni fagurlega og mælti: " Kjósið yður sjálfur laun fyrir þessa
velgjörð." Jarlsson mælti: " Auðsén eru mér laun þau er eg mun helst kjósa, og
er það María dóttir yðar." Hertoginn mælti: " Ekki skal hún af mér undanskilin,
en heyra vil eg hér um svör þeirra systkina." Þá mælti Bæring: " Þó jarlsson
fengi systur mína og allt ríki föður míns sem eg er arfborinn til þá er honum
ekki fulllaunaður sinn drengskapur og dýrmæt hjálp." Jarlsson mælti: " Hafið
mikla þökk fyrir ágæt svör, en hvað segir mín góða María sjálf hér til?" Hún
mælti: " Það þóttist eg finna þá þú sagðir mér dauða víkinganna og leystir af
mér fjötrana, að mér mundi ei veita erfitt að unna þér mest allra manna á jörðu,
enda eru það hin minnstu laun sem þú getur fengið fyrir lífgjöfina, þótt eg
heiti þér einlægri elsku alla mína lífdaga, og er þetta mál því auðsóttara að
mínu leyti." Jarlsson þakkaði henni fögur ummæli, og var svo þetta mál með
handsölum staðfest. Drukku menn nú glaðir þenna dag allt til kvölds og gengu
menn svo til náða. XIV Hér eftir lét hertoginn fara að búast við brúðkaupi
dóttur sinnar og var þá stofnuð veglegasta veisla. Síðan voru hjónin saman vígð
og að þessu hófi setið heila viku. Gaf þá jarlsson í veislulokin mörgum góðar
gjafir, og varð hann mjög vinsæll af örlæti sínu. Hertoginn bauð honum að taka
staðfestu þar í landi, en jarlsson svaraði: " Hafið þökk, herra, fyrir yðar boð,
en svo var mælt eg skyldi aftur sækja á fund föður míns áður sjö ár væru liðin,
og er nú komið á sjötta ár. Mun eg dvelja með yður í vetur en halda að vori
komanda heim í Dalmaría." Hertoginn kvað hann skyldi öllu þessu ráða. Sátu þau
hjón þar svo um veturinn. En er sumarið kom bjó jarlsson þrjú skip til ferðar,
og lét hertogann hlaða þau með dýrmætustu vörur og mikinn auð. Síðan fylgdu þeir
feðgar jarlssyni á skip. Kvöddu hann og Maríu með mesta kærleika, og eftir það
lét jarlsson í haf. Byrjaði honum til góðrar hlítar, og tók hann að miðju sumri
höfn við Dalmaría. En sem Addoníus jarl fregnaði komu hans gekk hann með sonum
sínum ofan til sjávar, og urðu þá blíðir fagnaðarfundir með þeim feðgum. Tók
jarl og synir hans artsamlega á móti Maríu mágkonu sinni. Þótti öllum Símon hafa
mikla gæfu til borið að fá svo fríða og ágæta konu. Prísaði Addoníus jarl guð
mikillega að hann hefði leist son hans úr svikaneti gyðinga, gefið honum góða
konu og leitt hann heim aftur með betri sinnisins upplýsingu og sannri list
eftir betri trúarbrögðum. Kvað hann sér svo hug um segja að Kristófer sonur sinn
mundi heilladrjúgastur verða og þeim öllum hjálplegastur. Sagði hann þessir þrír
synir sínir skyldu í kyrrðum hjá sér vera þar til hann kæmi, sem hann vonaði
verða mundi á næsta ári. Þeir synir hans tóku boði hans með þökkum og settust
svo um kyrrt næsta misseri. XV Sögunni víkur nú til Kristófers jarlssonar. Hann
sigldi leið sína til Þýskalands. Fékk hann enga hindrun á leiðinni og lægði ei
segl fyrr en hann náði höfn við efra Saxland, sem er einn partur af Þýskalandi
og nefndist Borussía í fyrri daga en kallast nú Praussen. Jarlsson lagði skipi
sínu inn á höfnina og bjóst um sem best hann kunni. Síðan fann hann menn að
máli. Sagði hann þeim þá áform sitt, að hann vildi staðfestast þar í landi til
að læra sem best þau kristnu trúarbrögð. Bað hann menn ráða sér hvern sér mundi
hollast vera að aðhyllast þar í landi. Tali hans svaraði einn gamall maður og
mælti: " Friðrik hertogi í Brandenborg er maður ágætur og vel kristinn. Far þú á
hans fund og gjörstu hans maður, og mun þér það til gæfu verða ef dáð og
drengskapur fylgir þér nokkur." Jarlsson mælti: " Er Hertogi þessi kvongaður,
eða á hann börn?" " Það er hann víst," sagði maðurinn," og á hann þrjú börn.
Sonur hans heitir Felix, en dæturnar Signý og Dýrunn." Jarlsson mælti: " Ræður
hertoginn ekki nema fyrir Brandenborg?" Hinn svaraði: " Þó bæði eg og aðrir
kalli hann ekki nema hertoga þá hefir hann kónglega einvaldsmagt yfir Borussía,
er kjörfursti af Brandenborg og erkihertogi af Kúrlandi." Jarlsson bað manninn
hafa þökk fyrir uppfræðingu sína. Bjó hann sig svo á fund þessa landshöfðingja
og fór með alla sína menn til höfuðborgarinnar, sem nefndist Koningsberg. Var
honum svo fylgt á fund Friðriks hertoga. Jarlsson gekk fyrir hann og kvaddi hann
með virðulegri konungs kveðju, segjandi: " Jesús Kristur, konungur allra
konunga, gæti yðar og annist, herra konungur." Hertoginn leit á hann og mælti: "
Ekki heyrir mér kóngsnafn, en orð þín og sjálfur þú séu mér velkomin, en hvert
er erindi þitt á minn fund?" Jarlsson svaraði: " Eg vildi gjörast yðar maður og
kynna mér yðar siðu, því mér er sagt þér séuð ágætur höfðingi, og að hin kristna
trú sé ágæta vel haldin í yðar löndum. Vildi eg nema hana sem best." Hertoginn
svaraði: " Fáir taka sér langa reisu á höndur til þessa erindis, og mun hér til
verið hafa eitthvert efni, og lát oss það heyra." Jarlsson sagði svo skyldi
vera. Innti hann honum síðan allt samtal þeirra bræðra og þar með skipun föður
síns, og að hver þeirra bræðra væru nú að reyna hversu lukkudrjúg honum yrðu þau
trúarbrögð sem hann hafði sér útvalið. Þá mælti Hertoginn: " Þetta er fáheyrt
fyrirtæki af fimm bræðrum, og vil eg óska að þín heppni verði því betri en
bræðra þinna, sem þú fremur hefir útvalið hið góða hlutskiptið heldur en þeir,
og skaltu velkominn með alla þína menn, og sit á aðra hönd Felix syni mínum og
þínir menn út frá þér, því mér virðist þér hraustir drengir." Jarlsson þakkaði
honum mikillega hans góðvilja og gekk nú til sætis með sínum mönnum. Hertoginn
spurði hann margra hluta en jarlsson veitti skýra úrlausn og fann hertoginn að
hann mundi skýr og málsnjallur vera. Komst hann því brátt í mikinn kærleika við
hertogann og var einnig yfrið vinsæll við aðra út í frá því hann var ör af fé,
stilltur og manna best skapi farinn, skemmtinn og glaðlegur við alla sem hann
þekktu. XVI Það var einn dag að jarlssyni varð reikað út af borginni með nokkra
menn. Kom hann þá þar að er tólf menn voru að byggja einn stólpa af múr og
marmara. Jarlsson spýr hvar til þessi stólpi skyldi þéna. Formaður verksins
svaraði honum og mælti: " Saga er til þess nokkur, og hafir þú þolgæði hana að
heyra færðu gjör að vita það þú um spurðir." " Víst vil eg hana heyra," segir
jarlsson. Maðurinn svaraði: " Einn maður er hér í ríki sem Valgautur heitir.
Hann er berserkur á vöxt og afl, ættaður er hann sunnan úr Frýgía og hefir með
sér aðra tólf sér líka. Hefir hann að hertoganum nauðugum tekið sér samastað í
Kúrlandi og byggt sér þar sterkan kastala. Ekki vill hann taka vora trú og
blótar hann heiðnar vættir. Liggur hann í hernaði hvert sumar og vinnur hann
höfðingja vorum þann arð að engir þora að herja á þessi lönd meðan Valgautur er
til landvarnar. Í fyrrasumar gjörði hann sér ferð á fund hertogans og beiddi
Signýjar dóttur hans sér til konu. Hertoginn þorði ei að vísa honum frá með öllu
og mælti: " Það hafði eg ætlað að dóttir mín skyldi þann eiga er frægastur væri
og mesti hreystimaður í öllu mínu ríki." Valgautur svaraði: " Til þess mun eg
bjóðast að reyna burtreið eða fræknleik við hvern sem vera skal af þínum
mönnum." Hertoginn mælti: " Ekki vil eg láta burtreið halda eða neina þá tilraun
er mannhætta kann af að verða. Kemur ofurkapp manna þeim þá oft til grimmdar og
einvíga, og verður oft mannskaði að soddan." Valgautur spurði: " Hvernin viltu
þá haga þessari tilraun?" Hertoginn svaraði: " Eg vil láta upp múra einn sterkan
steinstólpa. Efst í hann skal festa sterkan skjöld af stáli og hver sem getur
lagt í gegnum skjöldinn og stólpann með sinni burtstöng fastar en allir aðrir,
hann skal frægstur haldinn verða." Þetta bundu þeir fastmælum með sér og því
erum vér nú eftir hertogans boði að byggja þenna stólpa." Jarlsson kvað hann vel
hafa sagt og gekk sinn veg. Liðu svo fimm dagar að allt var með kyrrðum. Á
sjötta degi þar eftir lét hertoginn boð út ganga um allt sitt ríki að hverjir
sem hefðu list að reyna fræknleik sinn og atgjörfi skyldi að hálfsmánaðar fresti
koma til Koningsborgar og þar sýna frama sinn og hreysti. Brugðu þá margir við
og safnaðist fjöldi riddara á hertogans fund. Þar kom og herra Valgautur með
mikla sveit manna. Þar var og kominn kappi sá er Remus hét, kynjaður úr
Hólmgarðaríki, mikill maður og vasklegur. Hertoginn tók með þeim öllum með blíðu
og biðu menn svo næsta dags. XVII Deginum fyrir stefnudaginn gekk Kristófer á
tal við hertogann og mælti: " Vilji þér, herra, leifa mér að vera meðal þeirra
manna sem reyna fræknleik sinn á morgun?" Hertoginn mælti: " Sjálfur átt þú mest
í hættu þar um, því yrði svo að þú eða aðrir yrðu jafnir Valgauti mun hann
fyllast bræði og ei afláta fyrr en hann hefir ykkur í helju, því hann er
grimmdarfullur og mjög illa skapi farinn." Jarlsson svaraði: " Ekki mun eg
hræðast hann, hundheiðinn víking, og getur Kristur styrkt mig með sínum krafti
móti því fóli." Hertoginn ansaði: " Vel verði þér og þinni góðu trú, og skaltu
víst hafa leifi að vera við þenna leik." Jarlsson varð glaður og þakkaði honum
orð sín og leið svo af nóttin. Strax um morguninn bjuggust menn og riðu út af
borginni og þangað sem steinstólpinn var. Tóku menn þá að ríða að honum og
leggja í skjöldinn, en enginn gat lagt í gegnum hann, því flestra stengur annað
hvort brotnuðu eða renndu út af skildinum og féllu niður, og er leikur þessi
hafði staðið um hríð gjörði Valgautur skeið að stólpanum og lagði stönginni svo
fast að broddurinn gekk inn í skjöldinn og stóð þar fastur. Þegar Remus riddari
sér það keyrir hann hestinn sporum og leggur í skjöldinn með svo miklu afli að
hann klofnaði ofan í mundriða, en stöng Valgauts varð laus og féll á jörð.
Valgautur varð hér af æfar reiður og mælti: " Ekki er þetta þín frægð, því
auðséð er að stöng mín hefir áður klofið skjöldinn og því var þér hægra að
leggja í gegnum hann. Remus svaraði: " Auðvitað er að þú vilt engum frægðar unna
utan sjálfum þér, en fleiri kunna að beita sverði og bera skjöld en sjálfur þú.
Valgautur mælti: " Kom þú strax til útreiðar við mig ef þig bilar ei hugur."
Remus ansaði: " Til þess er eg albúinn", og með það ríðast þeir á og lögðu hvor
til annars með svo miklu afli að hestur Remusar kiknaði í afturnum fótunum og
datt flatur á jörð. Remus spratt upp fimlega, greip sverð sitt og setti á háls
hesti Valgauts svo höfuðið tók af og hesturinn féll dauður niður. Valgautur kom
standandi á jörð, reiddi sverð sitt með mikilli reiði og hjó af Remusi höndina
vinstri. Féll þá skjöldur hans á jörð. Remus hjó til hans og kom sverðið á
öxlina og hrökk ofan á handlegginn og tók burt aflvöðvann inn að beini. Þá varð
Valgautur óður og setti sverðið á hálsinn svo höfuðið fauk af bolnum, en Remus
féll dauður til jarðar, og þótti þetta mörgum hinn mesti skaði, því bæði hafði
maðurinn verið vaskur og vinsæll. Valgautur gekk þá fyrir hertogann og mælti: "
Nú þykir mér, herra, einmælt um það að eg sé frægastur allra þeirra sem hér hafa
komið, og þykist eg nú kominn til einkamála við dóttur yðar." Hertoginn varð
hljóður og svaraði engu, en jarlsson var þá nær staddur og mælti: " Ei hafa
allir en nú prófað hreysti sína sem hér eru staddir, og vertu ei of veiðibráður
til að ætla þér afburðina." Með það setti jarlsson á skeið og lagði sinni stöng
í skjöldinn með svo miklu afli að stólpinn brast í sundur og efsti þriðjungurinn
féll á jörð. Hertoginn gladdist mjög hér af og margir fleiri, en Valgautur
reiddist og mælti: " Auðséð er að stólpinn hefir áður bilaður verið og þess
vegna dottið, en hugsir þú að miklast af þessu þá bíð eg þér einvígi. Jarlsson
mælti: " Svo vel treysti eg mínum frelsara að eg hræðist þig ei, heiðin hundinn,
en ekki vil eg níðast á þér særðum, og láttu binda sár þitt og græða og mættu
mér svo að viku fresti á þessum sama útreiðarvelli." Valgautur játaði þessu og
við það skildust menn að, og fóru hver til sinna heima, en hertoginn og hans
menn fóru til náða og liðu svo tímar fram að ei bar til tíðinda. XVIII Þegar nú
kom hinn ákveðni útreiðardagur bjó jarlsson sig til hólmstefnunnar, færði sig í
góð herklæði með hörðum hjálmi, þykkbryddum skildi og öflugri burtstöng. Hann
hafði góðan hest og glæstan söðul og þannig búinn reið hann út á völlinn. Litlu
síðar kom Valgautur ríðandi, allur brynjaður til handa og fóta. Hann mælti þá: "
Eg mun segja upp hólmgöngulög með oss og skal hvor okkar leysast af hólmi með
fimm mörkum gulls sem sár verður." Jarlsson svaraði: " Engin lögin geng eg við
þig, því fyrr vil eg deyja með drengskap en kaupa líf og grið af þér,
hundheiðnum þussa, en ef guð gefur mér sigur mun eg kauplaust senda þig til
helvítis." Valgautur reiddist við þessi orð og bað jarlsson verja sig. Ríðast
þeir síðan á og lögðu hvor til annars með miklu afli. Jarlsson bar hallan
skjöldinn undir lagið og skrapp stöngin út af svo Valgautur kastaðist fram á
makkann á hestinum. Jarlsson greip þá í hjálmbönd hans og rykkti honum af baki
svo hann féll flatur á jörð. Hann spratt upp með ofsareiði og rak lensuna í
kviðinn á hesti jarlssonar svo hann datt dauður niður. Jarlsson stökk af baki,
brá sverði og hjó til Valgautar. Hann hljóp í loft upp en sverðið kom á hægri
fótinn og tók hann sundur fyrir neðan kálfa. Valgautur tók þá sverð sitt og
studdist við það og mælti: " Nú vil eg fá lausn af hólmi og skal eg fá þér tíu
merkur gulls." Jarlsson ansaði: " Viltu taka kristna trú og láta af heiðindómi
þínum þá mun eg gefa þér líf." Valgautur mælti: " Ekki læt eg villa mig með
orðum einum." Stóð hann þá á öðrum fæti og hallaðist upp að steinstólpanum og
vildi höggva til jarlssonar, en hann varð fljótari og brá sverði sínu. Kom það á
hálsinn svo af tók höfuðið. Urðu þá allir fylgdarmenn Valgauts hræddir og lögðu
á flótta. Jarlsson hljóp á bak hesti Valgauts og hleyfti eftir þeim og gat
drepið sex af þeim en hinir sex flýðu víðsvegar. Síðan sneri jarlsson heim
aftur. Hertoginn gekk þá mót jarlssyni og þakkaði honum með mörgum fögrum orðum
fyrir þetta frægðarverk og svo gjörðu fleiri. Eftir það gengu menn undir borð og
settust til drykkju. Kom þá Signý, dóttir hertogans, í höllina, gekk fyrir
jarlsson og rétti að honum gullbúið sverð og gylltan skjöld og mælti: " Góði
riddari, hafið lítillæti til að þiggja þessa gripi sem þakklætismerki þeirrar
sem þér hafið frelsað frá vondum biðli." Jarlsson tók um hönd hennar og mælti: "
Náðuga frú, hafið mikla þökk fyrir yðar stóra skenk, en þó stendur hugur minn
meir eftir öðru verðkaupi en gulli og gersemum, og mun eg þess síðar geta."
Signý tók litaskipti og mælti: " Bæði hefir faðir minn ráð og vilja að launa
yður yðar miklu frægð að maklegleikum." Síðan gekk hún á burt og eftir það fóru
menn til náða. XIX Jarlsson dvaldi nú með hertoganum í góðu yfirlæti og lét
Felix sonur hans sér alla hluti sem best fara til hans. Kenndi jarlsson Felix
ýmsar listir og lærdóma og gjörðist með þeim allkært bræðralag. Undi jarlsson
þar vel sínu ráði, því Friðrik hertogi var maður trúrækinn og góður stjórnari,
en ör og blíður við sinn undirlýð. Um þessar mundir voru miklar deilur og þrætur
í Þýskalandi út af bílætadýrkaninni. Páfinn og hans áhangendur vildu að menn
tilbæðu og dýrkuðu helgramannabílæti, Maríulíkneski og aðrar róður, og Lúðvík
keisari, sonur Karlamagnúsar, hræsnaði fyrir þeim geistlegu og lét flest vera
eftir þeirra vilja, en þeir drógu allir páfans taum. Þó kom svo um síðir að
keisari saman kallaði eitt almennilegt kirkjuþing og skyldu allir
landsstjórnendur og lærðir menn koma til ráðaneytis. Friðrik hertogi vildi í
fyrstunni ekki fara til þessa þings. Kvað hann menn þar ekkert nema utan
páfavillur og munkaslaður. Jarlsson mælti: " Gjörið svo vel, herra, og prýðið
þetta þing með yðar nærveru, og vildi eg gjarnan fá að fylla yðar flokk."
Hertoginn mælti: " Munt þú geta gjört mér nokkurt gagn eða ávinning á þessum
fundi, eða ertu latínulærður maður, því ei má neitt tala eða skrifa þar utan á
latínumáli." Jarlsson mælti: " Að vísu numdi eg þar af lítið í ungdæmi mínu, en
nú meiri von að gleymt sé." Svo fór að hertoginn bjó ferð sína með hundrað manna
og þá fóstbræður að auki. Riðu þeir síðan til borgarinnar Víen, þar eð samkoman
átti að haldast. Voru þar þá komnir allir landsins höfðingjar, keisarinn sjálfur
og legáti páfans og yfir tvö hundruð biskupar. Var nú tekið að þinga og þrasa um
bílætadýrkunina og gekk sú þræta samfleytt í tólf daga svo ekkert varð útkljáð.
Hinn þrettánda daginn, þá samkoman var sett, stóð Kristófer jarlsson upp og
mælti: " Viljið þér, herra keisari, gefa mér leyfi til að segja mína meiningu í
þessu máli?" Keisarinn mælti: " Því skyldi þér ei leyfast að tala sem öðrum svo
þú látir heyra þínar tillögur?" Jarlsson hóf þá ræðu sína á þenna hátt: " Það má
öllum kristnum mönnum kunnugt vera að sjálfur guð hefir í sínu lögmáli
strengilega bannað að menn skuli smíða sér nokkurs konar myndir eða bílæti til
að tilbiðja eða dýrka, en þar að auki hefir hans eigin sonur Jesús Kristur sagt
að menn eigi að tilbiðja guð í anda og sannleika en ekki í bílætum eða tregoðum.
Og ef sjálfir postular drottins, já, einnin heilagir englar guðs, hafa metið það
óhæfu þá menn hafa viljað tigna þá eður tilbiðja, hversu verri villu mundu þeir
ei það haldið hafa ef menn hefðu smíðað eftir þeim líkneski til að dýrka eður
tilbiðja? Þessi bílætadýrkun er því sú argasta djöfulsins villa sem ágjarnir
menn nota sér til ábata og gróða." Nú stóð legáti páfans upp með mikilli reiði
og bað jarlsson þegja. Hann svaraði: " Viljir þú banna mér að forsvara
sannleikann með orðum mínum svo býð eg þér til að forsvara hann með mínu sverði,
og ef þú þorir að mæta mér á því þingi þá er eg strax til reiðu." Við þessi orð
varð legátinn hræddur, ansaði engu og gekk í burt. Þá mælti keisarinn við
Friðrik hertoga: " Þessum manni gef eg erkibiskupsdæmið í Kolni, og skal hann
hafa þar æðstu völd yfir öllum geistlegum." Jarlsson þakkaði keisaranum þessa
miklu náð, en kvaðst þó vilja fylgja Friðrik hertoga heim í hans ríki. Keisarinn
sagði það mætti vel vera og gæti hann þar tekið vígslu og farið svo til síns
embættis. Bjóst hertoginn þá til heimferðar og Kristófer með honum, kvaddi
keisarann og hélt heim í sitt ríki. Eftir það lét hann stefna til sín æðstu
biskupum í ríkinu. Var þá Kristófer vígður erkibiskup til Kolni og reisti hann
þangað einu sinni á ári til að fyrirskipa og laga allt sem honum þótti þörf á,
en dvaldist svo með hertoganum hvern vetur í æðstu virðingum og yfirlæti. XX
Þegar liðin voru fimm ár frá því að jarlsson fór til hertogans voru þeir báðir
einn dag á tali. Þá mælti hertoginn: " Í hvert sinn sem eg lít yður með augunum
má eg minnast hversu stór mismunur er milli keisarans og minna verðlauna við
yður, því fyrir eina stutta ræðu gaf hann yður erkibiskupsembættið í Kolni, en
fyrir fimm ára fylgd og mörg frægðarverk hafið þér lítil laun af mér hlotið, og
óska eg að vita með hverju eg gæti aukið yðar ánægju og verið yður til vilja."
Kristófer erkibiskup mælti: " Því er ei að leyna að Signý dóttir yðar er það
eina sem eg girnist af allri yðar eigu, og ef það væri yður ei til styggðar vil
eg biðja hennar mér til konu." Hertoginn svaraði: " Þar til legg eg glaður mitt
samþykki og gef eg yður undir eins hertogadæmi yfir öllu Kúrlandi." Kristófer
mælti: " Guð launi yður, herra, yðar stóru velgjörðir mér til handa, en heyra
girnir mig hverju dóttir yðar vill hér til svara." Gengu þeir nú báðir á fund
Signýjar og sögðu henni þessi málefni. Hún kvaðst fús að ganga að eiga
Kristófer, því hann væri þess í alla staði maklegastur. Lét því hertoginn fara
að búast við brúðkaupi, og var nú boðið öllu stórmenni í landinu og þetta hóf
haldið með stórri vegsemd og veraldar prýði, en allir virðingarmenn með
stórgjöfum útleystir þá veislan endaði. Ekki vildi hertoginn annað en Kristófer
væri með sér þar til hann hefði fundið föður sinn eftir áður gjörðu undirlagi.
Sat hann því um kyrrt með sinni frú þar til hið sjöunda ár var hálfnað, þá bjó
hann fimm skip úr landi og hafði með sér fjögur hundruð manna. Signý skyldi
eftir vera hjá föður sínum til þess hann kæmi aftur. Hún og faðir hennar fylgdu
nú Kristófer erkibiskupi til skipa og áður þau skildu mælti hann við hertogann:
" Þess vil eg biðja yður, herra, að gifta ei dóttur yðar Dýrunni fyrr en eg kem
aftur." Hertoginn kvað svo vera skyldi og eftir það kvaddi Kristófer þau og sté
á skip og lét í haf. Fékk hann óskabyr og lægði ei segl fyrr en við Dalmaría. Og
sem Addoníus jarl og synir hans fregnuðu komu Kristófers gengu þeir til stranda
og varð þá mesti fagnaðarfundur með þeim öllum. Leiddu þeir Kristófer til hallar
og settust við drykkju. Sagði Kristófer þá og svo hver þeirra bræðra allt af
ferðum sínum og þótti öllum Kristófer hafa mesta gæfu hlotið að vera orðinn bæði
erkibiskup og hertogi, og játuðu þeir allir að sú kristna trú mundi víst best og
heillasömust vera. XXI Hér eftir tóku þeir bræður að ráðslaga hversu þeir skyldu
að fara að ná bróður sínum Abel ef hann væri lifandi en hefna hans ef hann væri
dauður, og varð sú ályktun þar um að þeir skyldu safna liði og fara herskildi
til Persía, hvar til að Desilíus var og mikill hvatamaður. Kvað hann sig langa
til að sjá einhverjum persískum blæða fyrir dráp sinna stallbræðra. Voru nú búin
sextán skip úr landi með tíu þúsund hermanna. Þeir bræður fóru allir fjórir og
Desilíus með þeim. Valur gamli skyldi og með fara til að segja til leiða og vera
til ráðagjörða. Hér næst kvöddu þeir jarl og létu í haf. Fengu þeir lítinn byr
en þó oftast hagstæðan. Þeir héldu fram ferðinni og töfðu hvergi lengi en urðu
þó í ýmsum stöðum að leggja að löndum og taka strandhögg svo hernum yrði ei
vistaskortur. Svo bar til einn dag að þeir sigldu fram með einu stóru eylandi.
Þeir sjá að þar var krökkt af kvikfénaði. Þeir létu kasta akkerum og senda í
land tvö hundruð manna til að taka strandhögg og flytja út á skipin. Þeir sáu að
þessir fóru í land og gengu upp frá sjónum og leið svo fram undir kvöld að þeir
komu ei aftur. Þeir höfðu farið á fimm bátum í land. En seint um kvöldið sáu
þeir að einn báturinn kom úr landi með tólf mönnum á. Þeir voru allir blóðugir
og sárir. Reru þeir að skipi jarlssona, gengu fyrir þá og sögðu tíðindin á þessa
leið: " Þegar vér komum upp á eyjuna tókum vér að reka saman kvikfénaðinn. En þá
vér höfðum litla stund að verið kom á móti oss mikið lið alvopnað og risi stór í
broddi fylkingar. Strax sem vér mættumst bað hann sína menn að ráðast á oss og
skipaði að" drepa þessa þjófa". Sló því næst í harðan bardaga með oss. Vörðust
vorir menn af kappi en risinn vóð allt í gegnum og drap menn á tvær hendur. Vér
drápum og af þeim marga menn en þó kom svo um síðir að vorir menn féllu af mæði
og sárum. Lögðum vér þá á flótta og komumst þannig undan." Þeir Bræður báðu þá
hvílast um nóttina en kváðust að morgni mundu gjöra ráð sín í tómi, og eftir það
fóru menn til náða. Um morguninn áttu þeir bræður tal sín á milli. Þá mælti
Kristófer: " Hvorki hér né annarstaðar þar sem vér skulum byrja nokkurt stórræði
mun oss vel hlíða ef vér höfum engan yfirmanninn sem öllu stjórni og hvers boði
og banni allir séu skyldir að hlýða, og vil eg vér tökum einhvern bræðra minna
fyrir æðsta hershöfðingja." Endor gegndi tali hans og mælti: " Enginn vor bræðra
er eins vel til þess fallinn sem þú sjálfur, bæði sakir visku og hamingju, og
vil eg því biðja þig að takast þenna vanda á hendur." Slíkt hið sama sögðu allir
bræður hans. Kristófer mælti þá: " Með því þar liggur jafnt við allra vor sæmd
að ferð vor takist sem best þá mun eg játa þessari beiðni yðar, því eg veit eg á
örugga fylgd vísa af yður öllum. Skal nú allur helmingur liðsins herklæðast og
búast til landgöngu, því ekki uni eg við það að óhefnt sé manna vorra sem hér
hafa fallið. Skal annar helmingurinn gæta skipa og Valur vera þeirra formaður."
Var nú öllu svo hagað sem Kristófer fyrirsagði, og fer hann síðan til lands með
bræðrum sínum og helming herliðsins. Desilíus var og með þeim. Nú sem þeir voru
komnir í land ganga þeir upp á eyjuna og þangað sem bardaginn hafði verið. Sjá
þeir þá að valurinn var rofinn og þeir dauðu flettir klæðum og vopnum. Þeir
ganga enn þá um stund þar til þeir sjá stóran skíðgarð og mörg hús í honum, en
sunnan undir honum stóð brynjað herlið búið til orustu, og stór risi í broddi
fylkingar. Kristófer gengur fyrir liði sínu að þessum manni og mælti: " Hver er
þessi mikli maður, eða er hann höfðingi þessa liðs?" Hann svaraði: " Lítið ríður
þér að vita nafn mitt, þar þú skalt bráðum deyja og allir þínir menn. Hafið þið
sem aðrir þjófar vaðið upp á mína eyju og viljað stela minni eigu. Kristófer
svaraði: " Ekki vissum vér að eyjan væri byggð. Var oss vista skortur og vildum
vér fá oss fénað og muntu vilja selja oss hann fyrir fullt andvirði." Risinn
mælti: " Fjærri fer það. Er hitt heldur maklegra að þér farið sömu för sem
sendimenn yðar í gær. Takið því til vopna og verjið yður ef nokkur dugur er í
ykkar brjóstum." Kristófer sagði þeir mundu varla óttast að koma móti þeim, og
við það felldu þeir talið. XXII Nú tóku menn að búast til bardaga og fylkja
liði. Þá mælti Kristófer við Desilíus: " Það þykist eg sjá ef bardaginn stendur
nokkra stund muni risi þessi drepa marga menn vora, en eg vil ei týna liði voru
meir en þarft er, því oss kann að verða þess vant seinna meir. Skaltu því
fylgjast með mér og skulum vér freista að ráða hann af dögum sem fyrst, en
bræður mínir skulu styrkja herliðið á meðan." Desilíus sagðist fúsastur honum að
fylgja og með það var blásið til bardaga og byrjuð snörp orusta. Risinn geystist
þá fram og hjó strax fjóra menn til bana. Kristófer vóð þá að honum og hjó til
hans en hann bar skjöldinn undir og tók sverðið hann sundur og hljóp svo á
vinstra lærið og tók burt allt hold inn að beini ofan í knésbót. Risinn öskraði
þá og ólmaðist og hjó til Kristófers en Desilíus kom þá að og hjó á handlegginn
svo höndin og sverðið féll á jörðu, en Kristófer setti sverðið á hálsinn svo af
tók höfuðið. En á meðan höfðu bræður hans Endor, Dathan og Símon vaðið fram í
herinn og fellt marga menn, svo þegar eyjarmenn sáu fall formanns síns urðu þeir
skelkaðir, köstuðu vopnum og beiddu sér griða. Kristófer hertogi mælti: " Eg vil
vita hvaða manna þið eruð áður en eg heiti yður griðum, og hvaðan ykkar formaður
muni vera kynjaður." Einn gamall maður svaraði máli hans og mælti: " Formaður
vor hét Vígharður. Var hann kynjaður úr Armenía og hafði með hernaði aflað sér
liðs og skipa í langan tíma, en sem honum leiddist sú iðja og hann þóttist
orðinn nógu ríkur inntók hann þessa eyju og byggði sér þenna skans og settist
svo um kyrrt. Fyrir stuttu fórum vér herferð til Pannónía og tókum þaðan á burt
dóttur hertogans er Sigfríður heitir, en drápum hann sjálfan og marga menn aðra.
Hafði Vígharður nú í ráði að giftast henni, en hún vildi ekki samþykkja hans
ásetning og er hún geymd í læstu herbergi og kemst hvergi á burt." Kristófer
hertogi mælti: " Sverjið mér trúnaðareiða og þá munuð þið lífi halda." Þeir voru
fúsir til þessa og gjörðu svo. Síðan leiddu þeir þá bræður inn í garðinn. Voru
þar mörg hús bæði stór og rammbyggileg. Þeir komu loks að litlu herbergi. Það
var harðlega læst með sterkri járnslá fyrir. Þeir brutu upp þetta hús og sáu að
þar sat á stóli fögur jómfrú. Þeir heilsuðu henni en hún svaraði fáu og var mjög
döpur. Endor jarlsson gekk til hennar og mælti: " Verið með glöðu geði, því
Vígharður er dauður og þér eruð frelsaðar af hans hendi." Jómfrúin gladdist mjög
við þessi orð og mælti: " Vel verði þeim manni sem þessi tíðindi segir, og
blessuð veri sú hönd sem það verk vann að drepa Vígharð og hefna föður míns, eða
hver er sá maður?" Endor svaraði: " Það er þessi hertogi, bróðir minn, Kristófer
erkibiskup á Kolni á Þýskalandi, sem skildi höfuð hans við bolinn." Jómfrúin
stóð þá upp og féll hertoganum til fóta og þakkaði honum grátandi fyrir þetta
frægðarverk. Hertoginn tók í hönd henni, reisti hana á fætur og mælti: " Ef þér
viljið minni umsjá hlýða þá fæ eg yður í varðveislu Endors bróður míns, því eg
sé að svo mun honum best líka." Jómfrúin kvaðst þeirra forsjá fegin hlýða vilja.
Eftir það fóru þeir að kanna öll herbergi og fundu þeir í þeim mikil auðæfi og
marga dýrgripi. Lét Hertoginn flytja til skipa allt hvað fémætast var. Valdi
hann síðan af eyjarmönnum tvö hundruð ungra manna en gaf eyjuna í vald hinna sem
afgangs voru, hér um þrjú hundruð manna að tölu. Þar voru og sjötíu kvenmenn sem
hann lét eftir verða, en hin áðurnefndu tvö hundruð tók hann í sitt föruneyti.
Héldu þeir svo til skipa og fóru sína leið. Segir nú ei af þeirra ferð fyrr en
þeir tóku höfn í Persía og var það skammt frá borginni Blakk. Hertogi Kristófer
lét strax flytja liðið í land og reisa herbúðir. Voru þeir allan daginn og
nóttina í því starfi. Þar eftir mælti hertoginn við Desilíus: " Þú skalt taka
með þér þrjátíu hrausta menn og fara heim til borgar og segja höfðingja
staðarins að við bræður bjóðum honum til bardaga strax á morgun, utan hann gefi
bróður okkar Abel strax lausan og gjaldi pund af kláru gulli fyrir hvert ár sem
hann hefir honum hér nauðugum haldið, annars munum vér eyða landið með oddi og
egg, og brenna þeirra borg að björtu báli." Desilíus var fús til þessa og hélt
til borgar með þessa menn. Gekk hann inn í höllina fyrir Arkimagum og mælti: "
Hér er við land kominn sá frægi hertogi Kristófer, erkibiskup til Kolni, og
bræður hans þrír, synir Addoníusar jarls af Dalmaría. Hafa þeir tíu þúsundir
vopnaðra hermanna og bjóða yður til bardaga strax á morgun, utan þér viljið
senda þeim án dvalar Abel bróður þeirra og gjalda þeim pund af kláru gulli fyrir
hvert ár sem hann hefir í haldi verið hjá yður. Hafa þeir bræður harðfengt lið
og eru sjálfir mestu kappar, og munu því brátt láta eld og sverð geisa yfir
þetta land ef ei er gjörður þeirra vilji í öllu." Við þessi orð varð Arkimagus
bæði hræddur og reiður og mælti: " Taki menn þenna fóla og drepið hann og alla
hans fylgjara!" Desilíus brá sverði og mælti: " Vel gjörir þú ef þú lofar mér að
slökkva bræði mína í blóði nokkurra landsmanna, því á þeim hefi eg að hefna
félaga minna, og vil eg þér hraðið yður til þessa verks, því mér þykir best sem
fyrst að geta slíðrað sverð mitt í hausum yðrum og þannig leggja að velli þessa
lands illþýði!" XXIII Í þessu bili kom Abel þar að og mælti: " Gjörið svo vel,
herra, að beita ei óvinfengi né hörku móti þessum mönnum, því það verður
eyðilegging alls þessa ríkis og líka yðar lífs og margra annarra. Sendið mig
heldur á fund bræðra minna og skal eg reyna til að koma á sættum meðal yðar."
Arkimagus sefaðist þá við þessi orð og bað hann fylgja sendimönnum til strandar
og gjörði hann svo. Hitti Abel nú bræður sína og varð þar mesti fagnaðarfundur
með þeim öllum. Abel tók þá til orða og mælti: " Arkimagus sendi mig til að bera
sáttmál á millum yðar. Er það mitt ráð að þér haldið heim að borg með allan yðar
liðsafla. Mun þeim þá heldur skjóta skelk í brjóst, og því gjörast fúsari að
gangast undir yðar skilmála." Þeir bræður létu nú allan herinn vopnast og ganga
svo með fylktu liði heim að borginni. Urðu margir hræddir að sjá þenna mikla her
sem geystist að borginni. Arkimagus sjálfur varð skelkaður af þessum
hermannagrúa. Skipaði hann að láta öll port borgarinnar opin standa og bauð að
taka sem best móti hernum. Sjálfur gekk hann á móti þeim með allri auðmýkt og
heilsaði þeim bræðrum með kurteisi og vináttu, bjóðandi þeim til hallar. Þá
mælti Kristófer hertogi: " Vita vil eg áður hvort þér játið því sáttaboði sem
Desilíus bar fyrir yður." Arkimagus svaraði: " Þér skuluð einir ráða oss í
millum," og upp á það tóku þeir höndum saman. Síðan settust þeir að drykkju og
sátu við hana allt fram á nótt, en fóru svo til náða og sváfu af nóttina. Um
morguninn gengu þeir bræður á málstefnu við Arkimagus. Voru þá útvegnar þær
áðurnefndu bætur, fimm pund af skíru gulli, en tvö pund gaf hertoginn upp fyrir
bænastað Abels. Bjóst hann nú til ferðar með bræðrum sínum og gladdist mjög af
að losast úr þessari útlegð. Kvöddu þeir svo Arkimagus og allan borgarlýð, héldu
til strandar, sviptu herbúðum og lögðu frá landi. Gekk þeim reisan vel og lentu
við Dalmaría að liðnu sumri. Addoníus jarl varð yfrið feginn komu þeirra bræðra
og gjörði á móti þeim fagnaðarveislu. Gladdist hann mest af því að synir hans
snerust frá sinni trúarbragðavillu. Hann mælti því til þeirra einn dag: " Nú
hefir sú ólygna kennslumóðir reynslan sannfært ykkur þar um að engin trúarbrögð
eru eins dýrmæt og heilladrjúg sem hin kristnu. Því skulum vér þau allir
aðhyllast, tigna þau og virða alla vora ævi. Vil eg biðja Kristófer son minn að
senda mér kennimann úr sínu erkibiskupsdæmi til að fræða og styrkja mig og minn
undirlýð í þeim kristilega lærdómi." Hertoginn kvaðst svo gjöra mundi og undu nú
allir vel við þessi málalok. Sátu þeir bræður allir heilan mánuð með jarli, en
eftir það tóku þeir að gjöra ráð sín sem enn mun sagt verða. XXIV Það var einn
dag að Kristófer hertogi talaði við föður sinn og þá bræður sína: " Nú er tími
til kominn að við bræður hættum herferðum og setjumst að eignum vorum. Vil eg
því láta yður heyra mína tilskipun, sem er þessi: Endor bróðir minn skal eignast
Sigfríði. Er hún arfborinn að hertogadæmi í Pannónía, og sest hann þar til
stjórnar. Símon með Maríu, sinni frú, erfir helming ríkis í Apúlía mót bróðir
hennar Bæring, og fer hann þangað. Abel skal eignast Dýrunni, systur konu
minnar, og þar með gef eg honum hertogadæmið í Kúrlandi, en eg mun setjast sem
erkibiskup að í Kolni. Loksins skal Dathan bróðir minn vera til landgæslu með
föður sínum meðan hann er lífs en eignast að fullu vora föðurleifð þá hann er
látinn." Þeir bræður sögðust vel ánægðir vera með þessa ráðstöfun og þökkuðu
Kristófer sín orð. Tóku þeir síðan að búa sig til burtferðar. Sigldi þá Endor
norður í Pannónía og settist þar að landstjórn og getur hans ei framar í þessari
sögu. Símon fór heim til Apúlía. Varð Hinrik hertogi og María kona hans mjög
fegin hans komu. Var þá Bæring farinn úr landi og til Sikileyjar að biðja dóttur
Vilhjálms kóngs sér til handa er Dórótea hét, og var því máli vel svarað. Kom
Bæring heim viku síðar, en Símon bað hann þá, föður sinn og mág að sækja
brúðkaup sitt til Sikileyjar og gjörðu þeir svo. Tók Vilhjálmur kóngur þeim með
allri blíðu. Var síðan haldið brúðkaup þeirra hjóna og að þeirri veislu gaf
Bæring Símoni mági sínum allt ríkið í Apúlía, en hann settist um kyrrt í
Sikiley. Sigldu þeir Hinrik hertogi og Símon aftur heim í sitt ríki eftir
veisluna og skildu með kærleikum við kóng og Bæring. Lifði hertoginn þar eftir
fjögur ár, en eftir hann látinn varð Símon hertogi í Apúlía og þótti góður
höfðingi og hefir þessi saga ei meira af honum að segja. Eftir burtför þessara
bræðra sinna tóku þeir Kristófer og Abel að búast til ferðar. Kvöddu þeir föður
sinn og Dathan bróður sinn, létu svo í haf og sigldu góðan byr til Þýskalands og
tóku höfn nálægt Brandenborg. Friðrik hertogi og Signý urðu stórlega fegin
heimkomu Kristófers og gjörðu fagra veislu móti honum. Stóð það fagnaðarhóf yfir
heila viku. Það var einn dag að Kristófer stóð upp og bað sér hljóðs. Hann mælti
þá við Friðrik hertoga: " Þér hafið, herra, auðsýnt mér slíka náð og góðvild að
eg á engum manni á jörðu jafn mikið gott að þakka sem yður. Hefi eg því fulla
orsök til að vænta góðs af yðar hendi, og því bið eg yður nú að gifta dóttur
yðar Dýrunni bróður mínum Abel, sem er maður vænn og vaskur. Vil eg þá með yðar
leyfi gefa honum hertogadæmið í Kúrlandi, en eg mun setjast að mínu
erkibiskupsdæmi í Kolni svo eg geti sem best styrkt hina kristnu trú og þjónað
þeim sanna guði með helgum lifnaði meðan eg er lífs. Getur þá sonur yðar Felix
notið föðurleifðar sinnar með friði." Hertoginn mælti: " Eg hefi áður reynt að
þín ráð horfa ætíð til góðs og þeim fylgir heill og farsæld, því skal þetta allt
vera eftir þinni vild." Kristófer þakkaði hertoganum með mörgum fögrum orðum
sína velgjörð og gæsku. Eftir það tók hann af sér hjálminn, brynjuna, skjöldinn
og sverðið og gaf það allt Felix mági sínum, en færði sig aftur í
erkibiskupsbúning og setti mítur á höfuð sér. Nú var búist við brúðkaupi Abels
og boðið öllu stórmenni, vígslan gjörð og veislan haldin með rausn og gleði
heila viku. Að henni liðinni tók Abel hertogi orlof og fór með konu sinni til
Kúrlands og settist þar til stjórnar og er hann ei framar við þessa sögu.
Kristófer erkibiskup bjóst einnig að fara til síns biskupsstóls. Þótti Friðrik
hertoga mikið fyrir að sjá honum á bak, en svo varð þó að vera. Kvaddi því
biskupinn hertogann og Felix mág sinn og fór til borgarinnar Kolni og settist
þar um kyrrt. Stýrði hann þar sínu biskupsdæmi langan aldur og hálst í góðri
vináttu við keisarann. Voru það lausn og bönd allra geistlegra mála sem
erkibiskupinn vildi vera láta. Gat hann jafnan svo sett og samið allar misklíðir
að hvorum tveggja pörtum líkaði vel, og var hann næsta vinsæll um allt landið.
Felix mágur hans eignaðist dóttur kóngsins af Pólen og tók hertogadæmi í
Brandenborg þá faðir hans andaðist. Hann gjörði dýra veislu og vinaboð
erkibiskupi mági sínum á hverju ári og hélst hin besta vinátta milli þeirra
allan þeirra aldur. Felix átti son er Friðrik hét og tók sá ríki eftir föður
sinn, en barna erkibiskupsins er ekki getið í þessari sögu. Af Dathan jarlssyni
er það að segja að hann tók jarlsdóm í Dalmaría eftir föður sinn andaðan. Átti
hann dóttur eins hertoga þar í landi og átti við henni tvö börn sem hétu Baldvin
og Sesselja. Dathan jarl setti Desilíus fyrir hershöfðingja yfir allt sitt
herlið fyrir hans trúu og röskmannlega þjónustu. Allir þeir bræður héldu
staðfastlega við þá kristnu trú meðan þeir lifðu og kenndu hana sínum
undirsátum. Þóttu þeir allir mætir menn og mikilhæfir meðan þeir lifðu, og endar
þannig þessi fimmbræðra saga. KAP. XXI. Nú víkur sögu til Norðurlands aftur og
tek þar til sem eg var orðinn djákni á Reynistað. Þénaði eg þar djáknaembætti í
3jú ár: 1751, 1752 og 1753. Kunni einn stúdent aldrei að fá betra tækifæri að
iðka sig í lærdómum en í því embætti, ef hann var hneigður til þess, ásamt að
græða ýmsa hluti ef hann var vinnusamur með. Lagði eg hér á ástundan eftir gáfum
mínum. Þjónaði eg um slátt hjá klausturhaldara á sumrum og fékk þar fyrir
ríflegt kaup upp á 8 rd. og meira í hvorju eg vildi. Tók eg mér fyrir lagsmann
til sláttar einn frískan kaupamann, er þar var, og hét Eiríkur Árnason undan
Eyjafjöllum. Af 8tta sláttumönnum, er þar voru, voru tveir og tveir settir saman
og útmælt daglega hvað slá skyldu. Og þá eg og lagsmaður minn vildum léttan á
leggja vorum við búnir með mælir vorn um miðmunda og nónbil og hvíldum oss það
sem eftir var þar til aftur kastaði hvar af vor húsbóndi skipti sér ei nema þá
hey þurfti að hirða. Þar var sú venja þá ei voru heyhirðingar, var hætt slætti
og útivinnu aflíðandi miðaftani á hvorju laugardagskvöldi og haldinn söngur í
kirkjunni af öllu heimilisfólki, sem ei var við búverk, og eins á
sunnudagskvöldum frá Maríumessu á langaföstu til Michaelismessu, sem nú er
aflagt, og því fer svo sem fer að guðsdýrkan hnignar hjá flestum. Í slíku
velstandi gleymdi eg ráðum Skúla fóveta, keypti nú fyrsta árið mikið tóbak og
brennivín, seldi það út aftur með tíðkanlegu okri en allur sá gróði gekk vonum
bráðara og með öllum hætti úr hendi mér og hét fyrir mér að gjöra slíkt ei oftar
eins og ent hefi. Bækur mínar og aðsetur hafði eg í kirkjulofti, svaf og þar
tíðum fram á vöku og þókti þar ekkert að nema eitt sinn réðist á mig sá vondi
andi með þeim hætti sem eftir fylgir: Venja hafði verið að djáknar fyrir mig
höfðu offrað klausturhaldara nýársvers og hann þeim svo sléttan dal aftur. En eg
fékk ei þann móð að vita fyrr en um kvöldið áður. Vildi eg ei verða eftirbátur
með það, því síður sem eg treysti mér til þess og ábatavon var í hendi, og tók
með mér einn vinnumann eftir vöku að vera þar hjá mér um nóttina meðan aflyki
því verki. En hann sigraði svo svefnað eg sagði honum að fara fram í stað hvað
hann gjörði. Að honum burtviknum heyrði eg mikið braml í kirkjunni. Kirkjan var
opin því logn var úti. Jókst þessi ófögnuður svo að hurðinni var slegið í lás.
Ætlaði eg þetta glettingar vinnumannsins þar til mórauður og síðan ljósblár
bugur færðist um ljósið og slökkti það. En hvað eftir það á gekk læt eg ótalað.
Ég sat sem agndofa um stund af þessum býsnum, saup svo á brennivínsglasi, er þar
var hjá mér, tók kertið, fór ofan með hægð, lauk upp kirkjunni, síðan inn í
stað, kveikti þar aftur og gekk upp í kirkju og lauk þar af verki mínu og varð
ekkert að meini. Svo lítið megnar satan þá hann er forsmáður og honum treyst sem
hann og allt hefur í sinni hendi. Tveir prestar þénuðu þar, einn eftir annan, í
minni tíð. Hafði eg af báðum gott þó með misjöfnum hætti. Sá fyrri hét síra
Eyjólfur Bjarnason, einn með þeim bestu söngmönnum og prédikurum, brúkaði tóbak
upp í sig en þá hann brast það um embættisgjörð gat hann ei pronuncierað eður
tónað fyrir ólundargeispum og þar eftir fór prédikunin. Ég kvaldist hér af
oftlega og sór guði eið með sjálfum mér að ef mér auðnaðist nokkurn tíma að
verða prestur þá skyldi eg aldrei brúka tóbak um embættisgjörð því ske mætti, eg
yrði svo fátækur sem prestur þessi og sæi eg þá mín afdrif. Svo þó mér veitti
mjög örðugt að vera tóbaks án í tvo eður þrjá helga daga míns prestskapar fyrst
þá yfirvannst sú holdsgirnd með því illa þolandi stríði greinda daga að eg hefi
aldrei síðan brúkað það og öngva löngun í það fengið meðan eg hefi staðið að
þeim embættisverkum. Svo er vaninn sú önnur náttúra. Um hinn prestinn talast
síðar. Svo sem mér lék það í lyndi, sem áður er sagt, svo lærði eg hér að þekkja
hvað friðurinn er dýr, sem alls enginn veit nema sá sem hitt þar á móti reynir,
því þá drykkiköstin voru á klausturhaldara mátti enginn vera óhultur um sig og
varla neyta matar síns. Þó var hann lakastur við konu sína því hann tók fyrir
kverkar hennar, barði hana og lamdi og ei annað sýnilegra en hann sæti um líf
hennar, sérdeilis þá hún var ei einsömul. Og svo karlmaður, sem bar þá blak af
henni, átti að hafa með henni óskikkanlegt framferði. Og mátti eg einn sem
fleiri fá það ámæli hans sem eg bar því léttara sem eg vissi mig fyrir guði og
hreinni samvisku vera þar af óflekkaðan. En þá á milli var hann góður og
spakferðugur. Af þessum ósköpum kom það að bæði ég og aðrir óskuðum að hann væri
dauður, margur betri hefði verið deyddur fyrir minni sakir og svo framvegis. En
þessi óþolinmæðis og gáleysisorð gjörðu mér síðar nógu þunga þanka. Þó hann
þanninn gæfi mér þær verstu sakargiftir og grunsemdir um óleyfilega umgengni með
konu sinni þá trúði hann þó öngvum betur fyrir henni en mér hvað hann og mátti
þá hún fór í kaupstað eður aðrar ferðir og sjálfur brúkaði hann mig til margra
útréttinga annarra því hann fann ei réttgáður nokkur svik hjá mér. Síðasta
sumarið þá hann lifði fór eg með honum í kaupstað. Þá var þar kaupmaður Tomas
Windekilde er síðar varð einn ráðherra. Þá hann vildi ei taka prjónles hans,
rykkti hann korða, óð að kaupmanni og ætlaði að reka hann í gegn. Ég hljóp þá á
milli og náði af honum korðanum en kaupmaður féll í ómegin niður af hræðslu og
síðan kom eg á svoddan friðstillingu milli beggja að hér varð ekki meira af
talað. Af þessum hans óhæfilega drykkjuskap hljóp svartur bjúgur í hold hans með
spítelskukláða sem hans síðasta sumar hljóp inn að hönum með streng yfir
brjóstið svo hann framar venju varð dögum saman að halda við rúm. Svo bar til um
haust þess sama sumars að systir hans, madame Guðrún Vigfúsdóttir, besókti hann
og var þar viku til alls góðs milli hjónanna. Hélt hann sér frá drykkjuskap svo
lengi. Þá hún burtreisti lét hann mig fylgja henni austur yfir Vötnin, allt að
biskupsstólnum Hólum því síra Jón Magnússon þar átti Þórunni dóttir hennar. Þá
hún var burt farin tók hann ákaft að drekka, þar svo lengi hafði frá haldið sér.
Og þá eg heim kom að kvöldi dags voru hjá honum í húsi, er hann hafði sitt mest
aðsetur í, nokkrir landsetar hans er honum höfðu fært leigur um daginn og smiður
hans, er Björn hét, ættaður úr Eyjafirði, ágjarn og illa lyntur. Honum hafði
þangað verið skotið undan böðulshöndum vegna þjófnaðar og margra annarra óknytta
af náungum klausturhaldara því hann hafði átt góða foreldra. En vegna þeirra
manna, er í hlut áttu, skipti sýslumaður Skúli sér ei af að drífa hann til baka
undir það hann hafði verðskuldað. Nær eg heyri kíf og háreysti í þessu húsi gef
eg mig ekkert á þann fund í það sinn, fer því í rúm mitt og legg mig til svefns.
Allt fólk var og til hvílu komið nema greindur Björn og áminnst Halla sem honum
fylgdi til sengur. Eg sofna skjótt og vakna við þá á nótt líður er sem til mín
sé hátt kallað: " Vaknaðu, Jón og vara þig því hann Guðbrandur á Brimnesi er
kafnaður í Fúlutjörn." Þessi maður var til, frændi minn og eitt drykkisvín, item
bærinn og tjörnin. Varð mér svo bilt við þetta að eg sofnaði ei framar. En þá
dagur var kominn kemur Halla inn til mín með þessi tíðindi að klausturhaldari
liggi dauður í sæng sinni, og brá öllum við. Fór eg þá að Hólum aftur og sókti
systur hans sem, þó með fleirum náungum, stóð fyrir útfararkostnaði hans. Er hér
allt satt og nóg sagt um sinn um þetta efni. KAP. XXII. Að þessu afstöðnu og
uppskrift sterbús hans, biðja hlutaðeigendur mig, þó eg djákni væri, að taka að
mér allt búið til vorsins eður þar til skipti í því fram færi því húsmóðirin var
þá þunguð að barni og mátti litlum umsvifum mæta hvað eg gjörði sem eg kunni
enda fékk eg það ærlega borgað sem skiptaaktinn sýnir. Nú vildu bændur og aðrir
út í frá halda sama vana að færa þangað brennivín, fá fyrir 5 potta, 3 fjórðunga
smjörs, og drekka sig fulla af því ofan í kaupið áður viðskildu. En eg betalaði
þeim sem vert var eður lét þá fara burt með sama. Þá aðrir heyrðu þetta, hættu
þeir með sínar fórnir, sem betur fór, hvar fyrir eg komst í stóran óþokka hjá
þeim og sögðu köttur væri kominn í Bjarnarstaði, lögðu mér allt til lýta og
skammar, sem djöfullinn gat sem frekast uppdiktað í þeim, sumir lýstu eftir
skuldum er eg vissi þeir lugu upp á klausturhaldara af því eg var svo kunnugur
hans sökum. Illgirnin og öfundin gat ei þolað að eg svo umkomulítill, sem eg þá
var, skyldi komast til þvílíkra umráða, fóru því að flimtra í pukri að eg ætti
barnið, sem húsmóðirin gengi með, sem guð veit að var og er argasta lygi sem hún
Karítas sýnir og sjálf að hún á í öngvu ættarmót við mig eður mín eigin börn, að
eg hefði séð fyrir lífi klausturhaldara. Þetta bölvað kvis hagnýtti þrællinn
Björn sér og lét til mín með falskheitum berast að fyrir mig og húsmóðirina
mundi hann vita um afdrif klausturhaldara. En eg lét honum aftur berast og sagði
honum með berum orðum síðar, hann skyldi sjálfur gæta að lífi sínu því annað
fengi hann ei til launa nema missa það ef hann hætti ei sinni uppdiktan því hann
vissi við hefðum aldrei beðið hann þess og lét hann þá af. Þó grófu um sig allt
of mjög í hjarta mínu áður áminnst ummæli mín og annarra að skeð hefði getað
hann hefði um kvöldið eitthvað harðhnjakað hönum, sem hann hefði til dauða
leitt, hvar um eg vildi þó ekkert spyrja hann. Þetta vonskubull gekk mér svo
nærri að eg fór til sýslumanns, herra Björns Markússonar, sem þar eftir varð og
er nú lögmaður og sagði hönum frá þessu kvisi, er væri í muddi þar og þar, og
bað hann um aðstoð að koma því svo á loft að þeir seku fengi makleg gjöld. En
hann sagði eg skyldi forsmá svoddan þvætting því það væri ei nema að mæða mig
þess meira nema ef einhvör fyndist sá sem mig vildi því opinberlega bera og
mundi það enginn vera, héti það þá ei annað en berykta sjálfan sig. Sá eg þetta
voru bestu heilræði og sannindi og lét þá svo mæða sig forgefins. Kom eg einninn
að því, sem lögmaður til gat en von var á, að hvar eg fór að leitast eftir
nokkru því er eg gæti klemmt slaðrara þá með varð ekkert fyrir sem von var á:
Guð er sannleikurinn. Sá síðari klausturpresturinn hét síra Halldór Jónsson,
frændi minn og skólabróðir tvö ár. Hann átti eftir þann lærða mann síra Eyjólf
Jónsson á Völlum miklar ágætar bækur hvar af eg hafði mikið lærdómsgagn og
vísindi. En sú hans góðvild og kærleiki varði ekki lengi því hann varð minn
skæður mótpartur og sá viðsjálasti um nokkurn tíma. En áður hann burtkallaðist
vorum við orðnir aftur vinir sem fyrri. Orsök til þess ágreinings og
sundurlyndis voru skammarlegar nafnagiftur sem helst komu upp í
Reynistaðarsókninni og færðust svo út yfir tvö þinglög að skikkanlegir menn voru
uppnefndir með ljótum og blygðunarlausum auknöfnum hvar eg, húsmóðir mín og hvor
skikkanlegur maður á klaustrinu voru hvað smánarlegast uppnefnd. Þá eg talaði um
þetta við prest að svoddan væri ei líðandi eyddi hann því sem hann kunni, ei án
orsaka, er síðar varð raun á. Fór eg öngvu síður á sýslumannsfund og 3 aðrir sem
slíkt fjandans spil þótti ósæmandi. Hann gaf oss út stefnudaga. Við fjórir
angefarar sakarinnar tókum aftur einn góðan lagamann, sem hét Þorkell Þórðarson,
sem komst suður á Seltjarnarnes síðar, varð þar lögréttumaður og deyði þar. Hann
sókti þetta mál. Voru 3 þing haldin og sóru hér um 70 manns og lá við sjálft að
skikkanlegir menn fengi hneisu af sem ei mundu að bera rétt af sér illmæli þau
er þeir höfðu heyrt og eftir haft. Rakst þó þar að að heimilishyski prests og
kotungar þar urðu upphafsfinnarar þess athæfis hvað þá prestur fornam, fékk hann
til liðs með þeim og varnar einn þann ferðugasta lagamann og kuklara, bróður
sinn, er Hallgrímur hét, sem varði þetta bannaða lið með öllum uppþenkjanlegum
hætti, sem guð lét honum þó ekki heppnast, fyrir grundaða og réttvísasta
framgang sýslumanns og vors fullmegtugs svo þar kom að loksins að 12 urðu sannir
að sökinni, 10 af þeim flengdir á einum degi en 2 keyptu af sér húðlátið og
fengu svo makleg málagjöld. Sefaðist hér við margir þeir þvættingar, sem áður
gengu þar, að hvör tók betur vara á orðræðum sínum, bæði um mig og aðra. En sú
tíð kenndi mér mikið réttargangssakir og aðferð. Um þetta bil var mín góða
húsmóðir orðin ekkja, sem áður er sagt, fékk hún svoddan langsemi og svefnleysi
að hún mátti ei einsömul vera og vildi það ei af fara eftir það hún ól barnið,
er hún gekk með, eftir jólin. En þessi hennar neyð og barátta varð að tildrætti
okkar hjónabands. Ég og þjónusta mín, Sigríður Ólafsdóttir, urðum helst fyrir
því að vaka hjá henni með ljósi um nætur. Gekk svo þetta nokkra tíð fram þar til
greind Sigríður finnur upp á eitt ráð sem sýna skal eina þá rörustu dyggð og
mannkosti er hún hafði að bera. Við höfðum þanka hvort á öðru til ektaskapar, þá
guð gæfi efni og gott tækifæri til þess, og vorum þó aldeilis óflekkuð hvort af
öðru. Hún segir eitt sinn við mig: " Leggðu þig í fötunum fyrir framan hana í
rúminu og vitum hvorninn fer", sem eg gjörði. Og fékk hún hér af fljóta værð.
Hún segir framar: " Nú sjáum við hvað henni má verða til líknar: Hún hefur huga
á þér." En eg segi henni það sé jafnnært, hún viti minn annan þanka hvorki muni
eg fá hana og þar með reisi eg mér hurðarás um öxl og margt þess háttar. En hún
svarar: " Hún er þó sú ein hreinlyndasta og besta kona en orðin sáraangruð og
mædd af því hún hefur liðið og þarf sérdeilis góðan og lempinn mann, sem fari
hér eftir vel með hana, og veit eg þar til öngvan betur fallinn en þig og verður
þú nú að hafa guð og þitt gott geð fyrir augum og hjálpa upp á hana og muntu
sanna það að guð mun hjálpa þér fram úr öllu og hún mun verða þér góð þó hún sé
þér ríkari. Skulum við bæði vinna það til að slá frá okkur öllum okkar innbyrðis
þönkum og aldrei skal eg misvirða slíkt fyrir þér. Guð sér einhvorn veginn fyrir
mér." Hvað og svo varð sem áður er sagt, hefur þó síðan haldið fram sömu
ærlegheitum við mig og börn mín og oft gefið þeim peninga þá til hennar hafa
komið. Svo er dyggðin sín eigin laun. Orðlengi eg það ei framar. Eg féllst á
þessi ráð hennar. Hún þar eftir sviptir af mér utanhafnarklæðum og drífur mig
upp í rúmið og byrjuðust svo okkar fyrstu þess háttar samfundir með heitri bæn
og sárum trega á báðar síður, bundum svo í guðs nafni ástir saman sem þó
ofbráðar urðu í þeim óyndisúrræðum að undir kom fyrir tíma barnfuglinn Sigríður,
dóttir mín. Þá eg varð var við þetta, sagði eg móður minni allt af létta sem
allt lagði til það heilasta og tók barnið til sín frá móðurhnjám þar eftir. En
hún skrifaði bróður sínum Laurusi á Urðum í Svarardal til heimuglegt bréf og
sagði honum hvörninn ástatt var og að hún vildi taka mig til ekta og bað hann um
liðsinni þar til. Hann sem var einn sá hreinlyndasti og besti maður tók þessu
vel og lagði út ráð eg skyldi það bráðasta útvelja einhvorn náunga minn eður
veltalandi skikkanlegan mann og senda til móður sinnar madame Jórunnar
Steinsdóttur í þá giftumálaleitan, skyldi hann og með þeim sama skrifa. Þá til
þeirra efna kom fengum við öngvan því þeim sýndist þetta væri ofur hátt fyrir
mig en niðurdrep fyrir hana og mundi því verða forgefins ferð til móður hennar.
Tók eg mig því upp sjálfur og með mér Þorsteinn bróðir minn, komum við að Urðum
hvar mr. Laurus tók vel á móti mér, skrifaði með mér, kom fyrir hestum mínum,
útvegaði mér bát yfir sjóinn upp á sinn kostnað og lagði mér orð í munn að tala
við móður sína. Okkur var sagt að lending væri vestan undir Höfðanum, einn bás
er við yrðum að hitta því við vorum ókunnugir. En svo var liðið á dag að við
komunst þangað ei að fyrr en dimmt var orðið af nótt og hittum ei
lendingarbásinn, komunst við þar í urð og var stór hlífð guðs að við skyldum ei
deyða okkur og mölbrjóta bátinn. Þó vísaði mildi guðs okkur á eitt vik, er við
komunst að landi, brýndum þar bátnum upp með skautaburði að honum var óhætt
fyrir sjó. Féllu kunnugir menn í forundran að við skyldum þar hafa lífs af
komist. Dagar voru ei enn uppi. Gengum við svo heim að Höfða. Þar var og er
kirkjustaður en síra Jón Gunnlaugsson hét sá prestur er þar var þá. Hann var
gagntryggur og trúfastur maður, ættaður úr Skagafirði, einn sá besti vinur móður
minnar og mér kunnugur. Tók hann vel við okkur, léði mér hesta og fór svo með
mér sjálfur upp að Laufási. Var þá prófastur síra Stephán Einarsson ei heima,
ektamaður madame Jórunnar. En svo sem hún var ein höfðingskvinna og mesti
kvenskörungur að allri raun, sjón og veru svo lét hún ei vora yfirsjón á sér
festa heldur tók á móti mér sem góð móðir sem hún og reyndist mér þaðan í frá,
meðan hún lifði, í öllu því hún megnaði, skrifaði mr. Laurusi til og gaf honum
fullmagt að vera fyrir sína hönd þá kæmi að okkar hjónabandsdegi. Síra Jón, sem
fór og með mig til baka, hélt og tryggð við mig til dauðadags. Eftir þetta voru
afgjörð erfðaskipti á Reynistað. Varð hennar máli 90 hundruð í fasteign en
lausaféð upp á 303 ríxdali, tveggja piltanna hvors um sig, fyrir utan
fasteignina, upp á 166 ríxdali, en stúlkunnar upp á 83 ríxdali. Fyrir barnanna
hönd var eftir fullmagt síra Jón Magnússon á Hólum, sem þann tíð var
stiftprófastur og í biskups stað, en hennar vegna bróðir hennar Laurits. Varð þá
barnafénu ekkert aflétt því allir þeirra formyndarar afsökuðu sig að taka þeirra
umboð. Stóð svo allt saman í þessari þynnku. Þá var og úttekið klaustrið með
öllu sínu tilheyrandi handa Þóru Björnsdóttir, hústrú herra Halldórs sáluga
Brynjólfssonar, sem því náði með svikum og prettum ásamt fylgi Skúla fóveta
undan Þórunni minni sem ætlaði að bjóða upp á það. En hún naut þess með lítillri
farsæld eins og hún aflaði þess. Um vorið var klaustrið yfirskoðað, var þá ofan
á það lagt 60 rd.. Hélt eg um sumarið starfsaman, stuttan og digran böðul, er
Árni hét, sem hlóð og þakti svo hús að álagið varð um haustið 20 rd. sem
skiptaaktinn sýnir. Til að taka út klausturafgiftina 95 rd. specie, betala
kaupstaðarrestans 10 hundr. og taka út til búsins lét eg inn í kaupstað í sömu
tíð 9 hundruð fjár og nokkuð betur á einum degi. Þurfti þetta harðfylgni og
aðgæslu. Fyrir hönd frú Þóru var sá mektugi Bjarni Halldórsson á Þingeyrum og
var þar við ekkert barn að eiga. Hún gjörði oss allt til ills og örðugleika sem
hún kunni. Hún sendi þangað ráðsmann sinn um sumarið, þá sláttur var kominn, og
hyski með honum og lét taka af oss hálfan eldivið, hálf tún og engjar og lá við
um heyið sjálft er búið var að hirða. Bauð sýslumaður okkur að dæma þennan
umgang af. En þar hún hafði svo mektuga menn til fylgis vildum við heldur líða
en stríða því fyrir sást að þeir mundu hrekja það rétt frá rétti enda var og upp
á hana rekið og sett allt kvikt klaustursins inventarum, sem voru helst 24
hestar og hryssur, sem allt drapst aftur um veturinn. Svo hagaði forsjón guðs
þessu sem fleiru okkur til lukku á móti tilstilli þeirra. Kúnum var og útsvarað.
Eftir stóð einasta 70 álnir, er eg hélt eftir af ásettu ráði, því eg þóttist
eiga hjá frúnni mitt djáknasalarium þá 8tta mánuði, er eg þénti því embætti, frá
því hún fékk klaustrið en hún svaraði þar til ei nema illu einu og kreisti út af
mér téðar 70 álnir að síðustunni. Nær þetta klaustursstapp og voru afstaðin og í
endalykt þess trúlofaði presturinn síra Halldór okkur saman. En í hjónabandið
vorum við gefin þrem dögum síðar, því svo var lýsingum hagað, og var ei samkoma
herranna sundurslitin. Var í því samkvæmi borðsitjandi 90 manns og hvað þar upp
gekk af mat og ölföngum þann hálfan mánuð, sem allt það yfirstóð, get eg ei
frásagt en svo varð uppgangssamt að í vandræði sýndist og vanefni mundi komast
þá mest skyldi hófa og við hafa. En svo sem hún, hvað sem um mig má segjast,
setti ávallt sína von til guðs í allri þraut lagði hann þetta á borð fyrir oss
að af viðaráði var dregið í ána rétt fyrir framan bæinn. Þar gáfust þá 60 laxar,
vó hinn minnsti fjórðung en hinn mesti rúma 3 fjórðunga og svo hvör þar á milli
svo ei alleinasta varð allt þar með yfirfljótanlegt í það sinn heldur til góðs
vetrarforða. Vissi enginn þar hefði fyrr þvílík veiði gefist. KAP. XXIV. Við
komum svo saman í heilagt hjónaband á Michelsmessu, 29. Septembris 1753. Var
madame Anna Dorothea, frú herra Björns Markússonar, þar forgangskona að tilbúa
rétti og þvílíkt sem allt fór í ypparlegu og besta lagi. Hún hafði með sér
eldpott og þar í logandi járntein til að ótta skríl frá búri og að hún skildi
með allt það hafa liðugan gang og var það mikið vel til fallið þó það líkaði ei
öllum. Hún kom því og svo til leiðar að höfðingjar og nefndarmenn offruðu presti
á altari eftir afstaðna hjónavígslu. Varð það að samtöldu 10 ríxdalir. Fékk hún
fyrir þetta allt hrós og geðþekkni. Við launuðum og henni sína fyrirhöfn ærlega
enda hefur hvorki hann né hún slitið tryggð og trúfesti við okkur. Fyrir mína
hönd fékk eg officialem áminnstan síra Jón Magnússon en fyrir hönd Þórunnar
minnar var bróðir hennar Laurits. Við drykkju daginn eftir talaði síra Jón til
mín, hvors náfrændi eg þó er, og sagði: " Aldrei varstu, Jón, verðugur þess að
eiga hana Þórunni Hannesdóttir þó það verði nú svo að vera." Þar til svaraði
Laurits: " Stendur þú ei betur með honum frænda þínum? Sá er fuglinn verstur er
í sjálfs síns hreiður drítur. Haf þú nú skarpa skömm og vanþökk fyrir
heimskuframhleypni þína. Fyrst guð vildi svo hafa það þá mega allir þar um þegja
og þú ei síst. En máttugur er guð að gjöra hann að miklum manni og þar til skal
eg héðan af styrkja með ráð og dáð," eins og hann enti. Allir aðrir gáfu hér að
góðan róm og sefuðu frekara upphlaup, sem hér af ætlaði að verða, svo sneypan
lenti mest á prófasti sjálfum. Höfðu og fleiri horn í síðu hans vegna fávisku
hans og stoltheita. Tveim vetrum síðar héldu skólapiltar honum gildan snorra og
með þann rassskell með öðru sléttu mannorði komst hann úr Norðurlandi vestur að
Staðastað. Eftir lifir mannorð mætt þó maðurinn deyi: Það var og munur bræðranna
að Skúli fóveti sagði þá hann burt fór: " Fari nú Skagafjörður ætíð vel." En
hinn: " Fari hann í helvítis hundsrass." Orða er hvor ráðandi. Strax eftir sama
haust lagði yfir mikill snjór, sem aldrei tókst upp, heldur óx æ meir og tók ei
fyrr upp en sólbráð kom vorið eftir hvar af mesti gripafellir orsakaðist, síðan
hungursneyð og mikill manndauði sem viðhélst í tvö ár þar eftir. Misstum við þá
nærfellt allan sauð og hrosspening en kúnum héldum við eftir hér með lenti á
okkur barnaféð af vankunnáttu minni og góðmennsku sem mér hefur oftar að mæðu
komið. Urðum þá að selja Öðulstaði, 60 hundruð, fyrir 200 rd. þar jörðin var
bæði orðin niðurnídd og byggðist ei nema með litlu afgjaldi en hin 30 hundruðin
seldi Jón stjúpsonur minn í sínu rasi síðar meir. Þanninn fór sú fasteign. Um
veturinn 1754 sálaðist síra Stephán í Laufási. Kaus hann mig eftir sig og enn
fleiri studdu þar að. Fór eg að sækja þar um, sendi að Hólum eftir erklering til
stiptprófast síra Jóns. Hann hélt manni mínum svo lengi hjá sér þar til búin
voru leynibréf er hann sendi með honum fyrir mág sinn, síra Jón Vídalín, hvor eð
fékk það kall en naut þess ei lengur en 4 ár þá þau dóu þar bæði. En ég fékk
ansvar að vegna þess of snemma hefði komið í sæng konu minnar kynnu mér ei brauð
veitast án kónglegrar uppreisningar og hér af kom sú forordning hér inn
svoleiðis hljóðandi. Þennan vetur flutti eg mig á vagni frá Reynistað yfir að
Frostastöðum. Tók eg hann til leigu hjá Þóru hústrú. Það voru þau einu góð not
er eg hafði af henni. Nær ei varð af eg fengi Laufásinn skrifaði tengdamóðir mín
mér til að eg skyldi til sín koma og útvelja mér bækur, var hún þá komin að
Grund í Höfðahverfi, hvað eg og gjörði og valdi mér þær upp á 20 ríxdali. Eg
fékk henni aftur það henni best hugnaðist. Hún gat þá ei betur við mig gjört en
hún gjörði. Meðal annars nefni eg eitt af fornaldarmóð til gamans. Nær eg skyldi
hvílast og búið var að draga af mér stígvélin dregur hún af mér sokkana sjálf.
Þar er við höndina mundlaug með volgu vatni. Þar úr þvær hún allar mínar fætur
og fram á milli hvorrar táar og þurrkar svo nákvæmlega vel aftur og signdi svo
yfir. En þá kvöl, sem eg hafði að bera af kitlum, sem eg hafði í yljum og tám,
verður ei af mér útmálað. Eg komst allur í svita af þeirri ofraun því eg mátti
ei láta bera á þeirri meinsemd. Hún hafði ein þau dægilegustu
kvenmannssönghljóð, sem eg hefi heyrt, sem hún og haft hafði óskert til dauða er
hún burtkallaðist á 8ttræðisaldri. Blessuð veri minning hennar! Á Frostastöðum
var eg með bú mitt frá fardögum 1754 til fardaga 1756 þá eg fór þaðan alfarið
austur. Þaðan sigldi frá mér áðurnefndur Björn því hann vildi forframast með
sínu smíði og kemur hans ærulausa minning síðar fram Þar byggði eg mér stofu, 4
stafgólf með lofti, þiljaða í hvolf og gólf, er eg skenkti aftur Lauritsi mági
mínum er eg burt fór. Hann tók af mér umboð yfir Hofseign stjúpsona minna sem
hartnær lagðist í eyði. Kom hann á hana aftur byggingu og kúgildum móti líkindum
því hann var gagndrifinn maður í allri búshöndlan. Hin önnur hús, er eg að
keypti og upp byggði þar, fóru aftur í hestaleigur með litlu verði er eg flutti
mig þaðan. Þar mun lengst af sjást eftir mig rennslustokkur, 5 hundruð faðmar á
lengd. Í hann hleypti eg kvísl úr svo kallaðri Þverá, sem rennur þar fyrir
norðan milli bæja, og veitti svo vatni yfir allt túnið. Voru þar fyrir þess
háttar stokkar er ég uppgróf og endurbætti. Ég gjörði þar langskurð í eina mýri
fyrir ofan bæinn, undan holti þar, náði þar um síðir vatnsæð undan einum steini
og gjörði þá eitt það besta vatnsból á hvorju áður var skortur á þeim bæ.
Brúkaði eg helst til þessa starfs áðurnefndan Árna. Nú þar sem þau dauðlegu
harðindi héldust við í Norðurlandi en Reynir og Dyrhólar hér eystra, sem
stjúpbörn mín áttu, voru komin í ýmislegt óstand svo gjöld af þessum eignum voru
bæði lítil orðin og enn gagnsminni börnunum til uppeldis en eg sá hér var í
mörgu bjargvænlegra en fyrir norðan, setti eg mér í þanka að flytja mig hingað
hvað minni góðu konu var og ljúft. Talaði eg um þetta við ýmsa náunga mína og
góða vini hvorjum og leist að mér væri þetta besta ráð og létust vilja fylgja
mér og styrkja mig þar til í öllu og jafnvel færa sig þangað búferlum með mér.
En þetta umbreyttist allt þá þeir sáu mér var alvara. Þá gjörðu að því sumir
spott og háð, aðrir eg mætti vel vera kjur á minni fósturjörð og meðal frænda
minna og fleira þvílíkt. En hvorninn sem þeir létu gat eg ei umbreytt minni
fyrirætlan, sérdeilis þar bæði kona mín og móðir mín, sem voru bæði guðhræddar
og greindar konur, voru ekkert á móti því né heldur tengdabróðir minn Laurits og
fór kona mín á hans fund til þeirrar ráðagjörðar með fleiru. Bæti eg hér í einni
frásögu þó ei komi við þetta efni heldur útmálar hún hvorsu sterk guðs
varðveisla er yfir manninum og svo hvorsu Satan sé kröftugur í börnum
vantrúarinnar. Þá kona mín fór til fundar við bróður sinn segir hún við Sigríði
Ólufsdóttir sem okkur var ætíð handgengnust: " Guði og þér afhendi eg nú hann
Jón minn því manna best trúi ég þér fyrir honum. En mér segir svo hugur um honum
liggi eitthvað á þínu liði meðan eg er í burtu." Hvað hin sem eg tókum fyrir
gaman og alvöru. Greind Sigríður, sem allt mitt heimilisfólk, svaf í skála langt
frá baðstofu en þar svaf eg í einu húsi sem var við annan hennar enda. Nær eg
eina nótt um haustið var til svefns kominn þykist eg sjá að kvenmaður komi til
mín inn í húsið og það vera madame Anna kærasta Björns lögmanns, sest í bekkinn
við borðið og segir: " Mér er kalt." Eg þykist segja: " Eg skal strax á fætur
fara og skaffa madammen sukken og tee" og rís upp til þess en hún aftur stendur
upp og leggur ískalda hönd á brjóst mitt. Eg þykist segja: " Víst er henni
kalt": Hún færir hendur neðar en eg segi: " Veri maddaman góð, þetta er ei
skikkanlegt." Og ætla eg að hrinda henni frá mér sem mér ei tókst heldur fleygir
hún sér allri ofan á mig með svoddan kuldaþunga og ónáttúrlegheitum að mér lá
við lífstjóni og leitast þó við að færa hendina fyrir brjóst mitt að gjöra þar
kross því nálega var eg nú milli svefns og vöku. Þá eg var að þessum umbrotum og
viðleitni þyki mér hún segja: " Bliv stillen, Sigríður kemur." Og með það kemur
hún með ljós í baðstofuna en þessi óvættur hverfur samstundis. En ég lá eftir í
dái sem lurkum laminn og gat varla talað og vakti svo Sigríður yfir mér
máttförnum og uppþrútnum alla þá nótt til enda. Hún var rúmskyggn og varð
eitthvað var við þennan óvætt, þá inn hjá fór, og því klæddi hún sig og kveikti
ljósið að vita hvað um mig liði. Sannaðist hér að ein nótt er ei til enda trygg
etc: Saga til þessa óvættis er þessi: Prestur var á Völlum í Svarfardal. Hann
eignaðist dóttur prests, síra Jóns Sveinssonar á Barði í Fljótum. Annar maður
vildi og eiga sömu stúlku sem af mannvonsku uppvakti draug, sem drap bæði
hjónin, en Bárðspresturinn náði barninu, sem stúlka var, hvar af mikill
ættleggur er kominn en kom svo fyrir þessum uppvakning að enginn vissi hvað af
hönum varð. Leið svo hér frá hér um mannsaldur eður 80 ár að einn vetur var
tekin gröf að barni fyrir framan kórdyr sem prestur átti á Barði. Nær hún var
fulltekin kemur þar upp einasta einn langleggur úr hesti og var tappi settur í
annan endann. Sumir vildu en sumir ei af þeim sem gröfina tóku, taka úr tappann
og vita hvað í leggnum væri. Varð það af að þeir fyrri réðu en þá þeir tóku úr
tappann flaug þar út úr ógnarleg fluga. En strax þar á eftir sást þá húmaði um
ganga stelpa í dönskum búnaði sem sama kvöld drap hestinn prestsins og þar
eftir, að sagt var, 13 manns hvar með voru þeir sem losuðu um tappann, item
ýmsan kvikfénað þar í Fljótunum. Þó deyfist svo þessi andi svo að ári liðnu eður
nokkuð meira að hann kunni öngvum svo stórt grand að gjöra, kom þó undan hvörjum
þeim sem fór fram í Skagafjörðinn úr þeirri kirkjusókn og gjörði ýmsar
skráveifur. Skeði svo og einninn þá þessi fjandi sókti að mér kom til mín maður
úr Fljótum. Að nokkrum árum fráliðnum hvarf hún að öllu leyti. Guð varðveiti öll
sín börn! KAP. XXV. Þann 20. Septembris 1755 fór eg að búa mig að heiman til
austurferðar og veru. Voru þar um þá daga miklir jarðskjálftar sem komu af
landsuðri. Var það auðráðið að einhvör eldsumbrot voru þá eður í hönd á
Austurlandinu, sem og síðar kom fram, því Kötlugjá spjó þar eftir laugardaginn
seinastan í sumri, eldi, ösku og vatni. Tilbjó eg klif á 4 hesta af öllu tagi að
eg skyldi vel byrgur vera hvað sem yfir mig kæmi á fjöllunum eður hvar eg lenti.
Með mér fékk eg til fylgdar Þorstein bróður minn og vinnumann minn er hét Jón
Þorgeirsson. Var eg albúinn þann 26tta. Þar eftir kvaddi svo mína góðu konu, sem
þá var eftir ólétt að Jórunni dóttur minni, hélt svo undir fjöllin fram að
Mælifelli til náfrænda míns, síra Jóns Magnússonar. Var þá komið frost og lítill
snjór. Daginn eftir útvegaði hann okkur ötulan mann til fylgdar því honum leist
ei tryggilega á veður eins og fram kom. Fór þegar á daginn leið að drífa snjó,
komust við vel fram á Mælifellsdalinn að svokölluðum fremri Kálfadölum og
tjölduðum þar. Í farang mínum úti hafði eg meðal annars hálftunnu af söltuðu og
niðurkæfðu kjöti. Um alla nóttina var logndrífa. Sváfum við ei mikið um nóttina,
síst fylgjari minn, sem allt var úr að telja að fara lengra. Eg sofnaði um
síðir. Þyki mér þá þessi staka verið kveðin hátt yfir mér: Hér læt eg skóg af
skógi skreiðast lítils heiðar, hvörr veit nema eg verði víða frægur um síðir.
Kunni eg hana áður úr sögu Ólafs kóngs Haraldssonar. Mér þyki og til mín sagt: "
Hafðu þér æ þér fyrir regluversin hans Anshelmi." Þau hafði eg ei áður heyrt og
vissi ei hvor þau voru. Síðar, þá að var sestur, fann eg þau í sjálfs míns bókum
og þanninn hljóða sem eftir fylgir: Non ego te jubeo cædem vitare minantis, Quos
tibi conjunctos spes erat esse cave. Það er: Eg skipa þér ei að forðast bana af
þeim er þér hótar hönum en varastu þá sem þú vonaðir að væri trúir vinir þínir.
En svo hefur farið fyrir mér, þó eg sæi þetta væri einn höfuðsannleiki og bestu
heilræði, þá hefur einfeldnin svo blindað mig að eg hefi allt mjög trúað þeim eg
ætlaði vini mína og þóttist eiga allt gott af og ratað svo þar fyrir í flestalla
mína mæðu sem liðið hefi. Varastu þess vegna, barn mitt og þú góður maður, sem
heyrir þetta, þessi mín víti. Af þessum bendingum ályktaði eg með hughreysti að
af fjöllunum mundi eg lifandi komast. Ei bætti enn um. Þá birta fór af degi
safnaðist mikill hrafnaflokkur yfir tjald mitt og farangur og létu þar öllum
látum nema góðum. Þetta gjörði minn fylgjara enn þá ístöðuminni og sagði þessir
fuglar vissu og sæju á okkur feigð og skyldum við ei lengra fara. En eg barði
slíkt niður og sagði að þeir fyndu kjötlyktina úr tunnu minni og vildu ná þeirri
krás. Nú lést eg alráðinn að snúa til baka, átum með flýtir, sviptum tjaldi og
lögðum á hvar til fylgjari minn var hvað fljótastur. Að því gjörðu bauð eg honum
ríxdal að fara nú lengra áfram með oss þann dag, hvorju hann þverneitaði, skildi
þar við oss með ótta og vildi hafa ært prest þá hann þangað kom. Við héldum fram
dalinn og upp á svokallaða Haukagilsheiði. Var þar kominn snjór í klyfberafjöl
svo hestarnir komust ei áfram en frost og skafrenningur var. Brutum við
bræðurnir snjóinn á undan til skiptis og komunst undir nóttina á einn melhól þar
hjá Þrígiljum. Þar tók eg af og batt hestana á streng og tjaldaði á fönn. Þar
fékk Þorsteinn bróðir minn svo mikið þreytutak að hann namdi ei af hljóði alla
nóttina, sofnaði undir daginn og varð þá skárri. Eg fór þá birti upp undir
fellið og sá að snjólaust var sunnar um fjöllin, sem hughreysti mig að fara
lengra, fór aftur til hans, sagði honum snjóminna þá ofan af heiðinni kæmi og
spurði hvort hann treysti sér lengra eður. Hann segir: " Ég vil við höldum enn
áfram því lifandi vil eg ei nú koma aftur í byggðina því þú getur nærri hvort
spott og ævarandi aðkast við fáum ef við nú gefum tapt og snúum aftur og þoli eg
það ei." Þar með fór eg til ferða og setti hann á bak. Batnaði hönum smásaman
því veður var blítt og snjólaust eftir því sem suður á dró. Höfðum við nú farið
hálfaðra þingmannaleið úr byggð en fórum nú aftur hálfa aðra um daginn og lentum
um kvöldið við Biskupsþúfu. Tjölduðum þar undir einnri hlíð hvar áður höfðum
nokkrum sinnum verið til grasa og var okkur þar kunnugt um allt. Þá við vorum
sofnaðir um nóttina datt á með það mesta útnyrðingsfjúk, sem setti tjaldið í
kaf, en að snjórinn skyldi ei sliga tjaldið og kæfa oss fórum við á fætur og
þrúguðum snjónum alla vega frá því, sem okkur varð að mesta svitaerfiði, af
svoddan verki og hita, sem út lagði, varð eitt hulstur og ból yfir tjaldinu og
allt í kringum það, mokuðum oss svo göng fram frá því og upp úr snjónum og létum
þar yfir reiðingstorfu. Gekk þetta snjókast í dagstæða viku. Tókum við höftin af
hestunum og settum þá á þann besta haga og afdrep sem þar var að fá. Blanda og
öll vatnsföll, er yfir höfðum farið, urðu svo ófær og uppstífluð að nú var
enginn vegur aftur að snúa. Við höfðum lestrarbækur og annað nóg oss til
dægrastyttingar, kerti og mat svo nægan að við héldum við mundum þar vel af
komast fram á þorra og ætluðum þá að ganga í byggð suður af, ef hestar væru þá
dauðir, og vorum svo þar með glöðu sinni. Seinustu nótt, er við þar vorum,
dreymdi Jón vinnumann minn hann þóttist kominn í einn fagran dal, ganga þar inn
í kirkju en ei komast út úr henni sem var fyrir því eg gjörði hann út í
Vestmanneyjar um veturinn hvar hann dó á þorranum. Mig dreymdi og eg væri kominn
austur að Sólheimum, sem varð fyrir mínum prestskap þar, og Þorstein bróður minn
og svo þá leið hvar af eg ályktaði að guð vildi nú leiða oss þaðan. Fórum því á
fætur, lásum, mötuðustum, tókum upp farangur vorn og bundum hann saman. Eg
klæddi mig í 7faldan klæðnað en þeir 5faldan, létum brauð í vasa okkar en
starfhníf í einn smjördall svo við skyldum hafa þennan mat uppi við ef ei til
annars næðum hvað og svo upp á kom. Vorum við búnir að öllu þessu áður dagur
rann upp. Var þá frostvindur hreinn á landnorðan. Við sóktum hesta og lögðum á
þá, héldum í sækjandi veðri undir Kjalhraun. Þá þangað kom datt enn á með fjúk
svo mikið að varla sá einn annan nema í grilling. Fór eg af baki og gekk allt
hraunið af á undan teymandi hest minn að ei skyldi villast því eg var í því svo
kunnugur áður á réttum vegi að eg þekkti þar nálega hvorn klimp og hæð. Lét eg
þá halda eftir mér. Lukkaðist þetta allvel. Þá við úr hrauninu komunstum var
snjólítið því landvari af Hofsjöklinum hafði sett snjóinn vestur með Kjalfelli.
Ætluðum við nú að komast í áfangastað undir Skúta en það tókst ei því þá við
komum að Svartá var hún svo uppbólgin að hvorgi komunst yfir hana. Bundum við
þar hesta á streng á harðangrinu og vorum þar um nóttina. Gjörði þá það
sterkasta austanlandnorðan ísingar- og frostveður að oss fannst í þeim klæðnaði,
sem við vorum, að við stæðum sem naktir og hefðum þar lífið misst ef við hefðum
ei verið að tuskast alla nóttina og gjöra oss allt til hita. Pikkuðum við nú
smjörið upp úr dallinum við brauðinu. Um morguninn var áin harðrennd, sem von
var á, svo við komunst vel yfir hana. En þá við komum að Jökulfallinu rann það á
millum skara. Höfðum við mikið fyrir að pikka og höggva þar ísinn að við kæmunst
yfir, sem þó loksins tókst, lentum svo um kvöldið á bakkanum við Sandá. Var nú
þingmannaleið í byggð. Tjölduðum þar. En um nóttina gjörði eitt það mesta
hvolfiregn á austan svo undir oss rann á alla vegu, hestana hrakti undan í einn
hvamm hjá Hvítá. Lögðum við svo upp í þessum ókjörum, sem á gengu, því við
óttuðustum fyrir ánni, sem enn var fær og brúkandi, héldum svo ofan eftir
afréttinum, máttum og gátum varla á bak farið því eftir því sem reipin blotnuðu,
losaðist um hnúta og baggar vorir að detta niður en við hvað eftir annað að bera
sand og mosa í hnútana að síður skyldu renna. Urðum við nú aftur gagndrepa í
gegnum allan áðursagðan klæðnað sem mikið kostaði nú að bera. Um háttamál
komunst við að Hamarsholti, efsta bæ í Vestur-Hreppnum, og þökkuðum guði við
komunstum þanninn lifandi og á okkur komnir til mannabyggða. KAP. XXVI. Við
börðum þar á dyr því hús voru lokuð aftur. Einhvör kemur til dyra en lýkur ei
upp og spyr hvörjir við séum. Við biðjum um hús og fyrir farangur vorn. Sá fer í
burt, sem fyrir innan var, og kemur aftur með þessi andsvör við megum fara í
hesthús þar fyrir austan bæinn og berast þar fyrir. Við biðjum um ljós og það er
að oss rétt um gátt milli stafs og veggjar. Þá við fórum að skoða húsið rennur
þar allt út af vatni. Þar var hrísköstur á hlaðinu. Af honum tökum við og berum
inn í húsið, gjörum okkur úr honum dyngju og köstum okkur þar ofan á, tökum
okkur næring og góða brennivínshressing, nú í fyrsta sinni, af hálankeri sem
höfðum og lögðum oss svo þreytta til svefns. Sannaðist hér að það er lakur skúti
sem ei er betri en úti. Daginn eftir vorum við svo lerkaðir, votir og slæptir að
ei treystum oss burt að leggja, var þó sækjandi veður. Þegar ólukkuhyskið í
bænum var komið á fætur fer Þorsteinn bróðir minn til bónda, gjörir sig við hann
næsta vingjarnlegan, segir oss vanti skaflajárn undir 4 hesta, er við höfum
stærstu þörf fyrir að kaupa að honum, við viljum og fá ferskt kjöt keypt handa
oss til endurlífgunar, sýnir honum væna peningabuddu sem við ætlum til hann
skuli fá mikið úr. Bóndi varð léttbrýndur við þetta, lætur reka járn um daginn
og smíðar skeifurnar í ákefð, lætur sækja fé og skera einn sauðinn og átti að
sjóða hann að morgni. Nær eldurinn var á kominn tekur Þorsteinn öll hafnarföt
okkar og heldur þeim svo við elda um daginn að öll verða þur, tekur hjá oss
grjón og lætur graut gjöra úr þeim að fríska oss. Morguninn eftir í dögun búum
við oss til ferðar og erum búnir þá hyskið fer á fætur, þökkum bónda fyrir allt
vel gjört en ei hitt og segist eg þá ei þurfa járna né kjöts við þar gott sé
veður og þóttist hann meir en sneyptur því ei var þetta til annars gjört en
þurrka fötin er annars mundi ei auðveldlega hafa fengist. Í fjárpestinni síðar
missir bóndi sá allt sitt fé. Þorleifur landskrifari fer austur í Mýrdal að
kaupa fé og bóndi þessi með honum. Þeir koma að Felli hvar eg þá bjó. Bóndi
hafði þá öngva kind fengið því hann hafði ei útgengilegt fyrir að bjóða. Nær eg
fæ landskrifara það honum hafði lofað stendur hann hjá þegjandi. Eg spyr hann
hvort hann vilji eg selji honum á er hann játaði með fögnuði. Eg segi: " Nú er
svo komið fyrir þér, manstu ei, þá varstu fullríkur þegar eg kom þurfandi,
hrakinn og slæptur og þú manst hvörjar viðtektir eg fékk þá. Nú sýnir guð þér
til betrunar þann hlut er þá þenktir þú ei til að nú ertu orðinn mín þurfandi.
Sést nú að ei veit þar fyrir hvörjum gjört er og að illt verk sé að úthýsa
þurfandi ferðamanni. Skal nú ei framar á það minnast." Sel eg hönum þá eina á
með hægu verði og gaf honum lamb til því hann blygðaðist mjög en eg kenndi í
brjósti um hann í raunum sínum og fátækdóm. Höfum við ei síðan sést. Frá
Hamarsholti héldum við að Núpi. Þar bjó þá á sinni eign Jón Magnússon. Brast
ekkert nema efni að vera réttur höfðingi. Hann var faðir frænda síra Þórðar,
síra Guðmundar og þeirra bræðra. Var það á laugardaginn seinastan í sumri, er
Katla spjó, sáust þangað þá eldglæringar úr henni. Eftir tveggja daga hressing
fórum við austur á leið og þó kröggótt gengi komunst við að Holti undir
Eyjafjöllum á föstudaginn fyrstan í vetri. Þann tíma, sem við vorum á fjöllunum
stytti aldrei upp mesta stórviðri og fjúki fyrir norðan svo mín góða kona og
allir sem vissu til okkar ferða töldu oss af og hestana. En svo vildi lukkulega
til maður var fyrir austan úr Skagafirði með hvörjum eg skrifaði til baka og
sýndi að við hefðum lifandi af komist. Þó af hennar stóra dyggðaríki til mín var
hún ei óhrædd um mig fyrir eldganginum sem þar eftir upp kom og merkin sáust til
um Norðurland ásamt til ýmsra ráðagjörða upp á eftirkomandi tíð sendi hún
gagngert til mín mann um veturinn með vermönnum er aftur norður gekk. Eftir
lifir mannorð mætt etc. Nú er að segja frá hvörsu mér var tekið af föðurbróður
mínum, síra Sigurði í Holti. Hönum brá við er hann sá okkur frændur sína því
hann ætlaði við mundum setjast upp á sig. Hann var mjög aðsjáll maður í útlátum,
framar af vana og auðlegðarmóð en hann væri svo af náttúrunni en guðhræddur
maður, tryggvasti, ráðhollasti og meðaumkanarsamasti við nauðlíðandi skepnur var
hann í allri raun og veru. Hann segir þá hönum höfðum heilsað: " Þessir menn
munu ætla sér til róðra í Vestmanneyjar í vetur. Eru nú þangað nógar ferðir á
komnar því úr Mýrdalnum heyrist þar sé aska komin yfir allt." Eg storka hann
aftur upp og segi: " Við höfðum þó hvorki annars staðar ætlað okkur að vera en
hjá yður og hingað hétum við ferðinni." Sér hann skjótt við þessum leik og
segir: " Jarðarkúgildi munu nú drepast í Mýrdalnum, er þér koma við, og hafið
þið best af því að éta þau því ei mun verða af þeim betra og skal eg skrifa til
mr. Jóni Sigurðssyni í Holti að hann ljái ykkur hús. Hann hefur þau nóg. Honum
skal eg og tilskrifa að hann aðstoði þig í öllum lagaferlum því hann er lögskýr
en þú óreyndur og átt að sækja til slægvitra manna." Og þetta gjörði hann og í
öllu öðru en útlátum var hann mér sá besti og ráðhollasti maður svo varla varð
sú ferð á milli að ei kæmi bréf frá hönum. Því kvað Þorsteinn bróðir í bréf er
hann skrifaði Þórunni minni til um veturinn: Ei tímir annað úti að láta en in
bláber og seðlana smáa sjáum oft hér. Bréfið færði eg síðar mr. Jóni
Sigurðssyni, tók hann því öllu vel en hús þáði eg ei hjá honum heldur allt annað
gott. Urðum við síðar nágrannar, hélt hann tryggð og trúfesti við mig til
dauðadags og menntaði mig í lögum eftir sem þá nennti af hönum að læra. Í Holti
vorum við einasta nóttina. Þaðan fórum við að Skógum til þeirrar góðu
höfðingskvinnu madame Guðnýjar Þorsteinsdóttur. Var eg þar í þrjár nætur. Var
þar þá í tvo dagana þreifandi myrkur af öskufallinu. Skildi eg fyrst um sinn
eftir hjá henni mikið af farangri mínum. Tók eg mér af brennivínskvartili mínu
einn kút því eg vildi og ætlaði mér að vera hjá henni til veturvistar ef eg
hefði ei getað komið mér fyrir í Reynirshverfinu. Þaðan fórum við í köldu
landnyrðingsfjúkveðri að Sólheimum. Voru þar fyrir fimm bændur heima, sá helsti
af þeim sá uppgefni sýslumaður Bjarni Nikulásson. Nóg voru þar húsakynni. Við
beiddum um hús og hey en fengum hjá öngvum. Hvor bar af sér þar til sýslumaður
leyfir oss kirkjuna og sendir oss lykilinn. Við sprettum af við sáluhlið og
bárum með kappi trússin inn í kirkjuna en heftum hestana. Bændurnir stóðu hjá en
hjálpuðu þó ekkert upp á oss. Við fórum inn í kirkjuna en þeir gægðust inn að
sjá hentisemi okkar. Við tókum upp hjá oss kerti, slógum eld og kveiktum á því,
settum það í hjálminn, tókum upp brennivínskútinn og hresstum oss úr honum og
svo brauð með en buðum þeim ekkert né töluðum við þá. Og svo fórum við að leysa
til sængurfata. Þeir tala þá við sjálfa sig í hálfum hljóðum: Svona eru
Norðlingarnir, harðir og frískir eru þessir menn alvanir ferðalagi og vel
útbúnir." Ganga svo í burt og taka ráð sín saman að betur sómi að bjóða oss inn
í bæ þegar þeir sáu að við vorum ei upp á þá komnir. Kemur einn þeirra út aftur
sem hét Bjarni Erlendsson. Hann var guðhræddur maður og hinn siðprúðasti einn,
en þar með kænn og undirsettur að sjá sitt gagn. Hann býður Þorsteini bróðir
mínum til sín en annar mér til sín. Sá hét Hávarður Einarsson, virðingamaður
mikill. Báðir voru þeir síðar mínir meðhjálparar, og áttum við hjá þeim góðan
viðgjörning allan, fengum og nóg hey handa hestum okkar fyrir betaling þó.
Bjarni taldi svo um fyrir Þorsteini að hann var alfallinn á það við skyldum nema
hjá honum staðar um veturinn en eg aftók það og sagði bróður mínum minn þanka um
það sem og síðar fram kom. Ég kom þar fyrir tveimur hestum til lífs en hvað dýrt
mig kostaði þeirra meðgjöf vil eg ei um tala og mundi fleira hafa farið eftir
því. Daginn eftir héldum við austur eftir. Voru vötn orðin skemmd. Sæng mín datt
ofan í Klifand af hestinum og vöknaði þó ei til skaða því eg gjörði fljótt að
því. Mátti það boða eg mundi síðar einhvörn tíma í því plássi væta mitt legurúm
í tárum. Að Pétursey komum við. Þar voru fyrir 8tta bændur. Við beiddum um að
drekka og fengum hvörgi. Einn stóð síðast hjá mér kallaður Jón bóndi. Þorbjörg
hét kona hans er þar var nær stödd. Eg segi við hann: " Mikið ógestrisið eður
sára vesælt fólk er hér að ei fæst að drekka. Er engin blöndukanna til." Hann
svarar: " Jú, víst en við dirfustum ei að bjóða bláklæddum mönnum úr þeim." Eg
segi: " Komdu nú með þína og sjá hvorninn fer." Drukkum við eftir þörfum og gaf
eg honum tóbak aftur og segi: " Mér líst ei síður á konu þína og skal hún þess
njóta" og gef henni tóbak. Hún tekur við og segir: " Fyrst þér líst á mig svo
líst mér á þig og hef eg síðan áðan verið að virða þig fyrir mér og komdu nú inn
til mín." Gefur hún mér þar brennivín en eg bætti einhvörju við hana. Sendi hún
mér sýrukvartil um veturinn og sleit aldrei tryggð við mig þaðan í frá. Við
komunst svo með harðfylgni um kvöldið að Hellum. Þar var fyrir mr. Einar
Eiríksson, umboðsmaður minn yfir Reynirshverfi. Tók hann vel við mér og hans
ágæta kona. Var í hönum góð mannstaug en þó hinn viðsjálasti maður, kænn og
undirsettur, á hvorju ég kenndi lengi síðan því honum þótti mikið að missa sín
völd og laun. Varð eg hjá honum um veturinn og gjörðu þau við mig sem best þau
kunnu. KAP. XXVII. Þá eg nú eftir veturnætur 1755 settist að í Hellum, fékk
Einar mér til íveru skemmukofa fyrir vestan bæjardyrnar. Hún var höggvin inn í
bergið en eg bjó hana svo stóra inn lengra í bergið að eg kom þar fyrir rúmi
mínu, borðkorni og bekk og öllu því er þar meðferðis hafði og vorum við þar
bræður báðir um veturinn og áttum þar það besta og rólegasta líf. Aska hafði svo
mikil fallið yfir Austur-Mýrdalinn að vetrarhagar voru því nær öngvir og mátti
ætla öllum skepnum hey. Af mínum 7 hestum lifðu 4 eftir. Gjaldfé var nokkuð
ráðstöfunarlaust. Yngdi eg upp með því gamlar ær í kúgildum og lagði mér þær til
fæðis. Ég fékk að 8tta ær, keypti handa þeim hey, gróf upp handa þeim eitt ból,
er Pína var kallað, sunnan til í fjallinu og hélt þeim svo lifandi. Keypti og að
um vorið 4 kýr, tvær voru kúgildiskýrnar og 1 í ásauð svo eg settist að með 6
kýr og 14 ár. En fljótt yfir að fara blessaði guð mig svo á þeirri jörðu í 5 ár
að eg skyldi þar eftir, þá burt fór, 4 kúgildi en rak í burtu 6 kýr, 1 hndr. og
5 af sauðfé. Kom eg því til göngu fyrir austan heiði því jörðin ber ei meir en
50u. Missti eg þó á hvorju ári kúgildi, hest, kú eður fé til kúgildis er hrapaði
og þá það var afstaðið öngva skepnu. Eg keypti að og byggði þar 6 skipparta og
bát, fyrir utan einn hálfan hlut, voru tveir af þeim fyrir utan ósinn og svo
selabát hvorn ég brúkaði til fuglveiðar. Var hann þar raunar mín þarfasta eign.
Sú kvöð hélst enn með skipsáróður svo minn umboðsmaður hafði bæði þennan skipa-
og annan ágóða fyrir ekki neitt og svo ýmsir aðrir. Þegar hann missti þessi völd
og hann með þeim hlynnindi þau, sem eg notaði mér, safnaðist hvað af hvorju
hatur og öfundsýki til mín sem gægðist út hjá þeim hvonær sem þeir meintu sig fá
klófesti eða tækifæri til þess. Var Einar sá einn undirsettasti og lögflóknasti
maður þó skjaldan ynni mál. Af hrekkjum þeim og krókum, sem hann þar í brúkaði,
skemmdi sá óhreinleiki fyrir honum eins og öllum sem svo brúka sína vitsmuni.
Hann fór og með kukl sem honum og börnum hans var ekkert hamingjuefni. Það
fyrsta hann lék mér var það hann hafði lánað mr. Jóni Sigurðssyni í Holti 10
fjórðunga smjörs, ráðlagði mér að heimta þá hið bráðasta og þá eg dró það í
væng, gjörði hann launboð undir mínu nafni en hann vissi ei við vorum um þá
forlíktir svo hinn sá við leka þeim. Það annað var hann begjörði af mér þá jörð
sem hann vissi þverlyndastir menn voru fyrir og eftir þessu fór annað sem of
langt er að telja. Loksins þá hann sá að hann bar jafnan lægra hlut af
viðskiptum okkar og mér leiddist þóf þetta, gjörðum við skriflegan kontrakt með
höndum og signetum að áreita hvörugur annan þaðan í frá hvað hann og enti. Hans
samlags- og meðbróðir að gjöra mér allt til miska og hnotkærings hét Hjörtur
Hjaltason. Hann bjó í Holti í Reynirshverfi, sterkríkur af peningum, fé og öðrum
aurum. Hann sýndi og bauð 80 spesíur fyrir jörð sína eitt sinn. Mikið græddi
hann á tóbaks og brennivínssölu. Þá eg kom átti hann 4 skipparta og bát sem smám
saman varð af honum þokast þar til ei átti nema 2 eftir. Hann vildi eg hafa
tryggt en gat það aldrei svo trútt yrði. Son átti hann sem Hjörtur hét. Honum
kenndi eg sinn kristindóm og að lesa og skrifa. Eru það yfir 20 sem eg hef það
kennt og 8tta til skóla Svo sem sýslumaður, Lýður Guðmundsson, kom nærfellt
undir eins og eg hingað í sýslu og var þá peningaþurfti kom hann sér fljótt inn
hjá þessum bónda, fékk hjá honum peningalán og margt fleira svo lagðist hann á
alla sveif með bónda á móti mér, þó ætíð forgefins, og það var sú fyrsta
sundurlyndiskveikja milli okkar enda sat eg svo í mínum sessi að hann náði ei
inn með nokkurn skippart í Reynirshverfi meðan eg hafði nokkur umráð yfir jörðum
þeim. Anshelmi heilræði hafa mér mest gleymst við hann sem eg sleppi nú fyrst að
umtala: Hjörtur dó og fundust ei eftir hann meir en hér um 30 ríxdalir. Ekkja
hans komst til sýslumanns og dó þar í vesöld. Sonurinn hlaut að éta hrossakjöt
og dó í hor. Þannig fór sá auður. Fyrir utan Jón Sigurðsson valdi eg mér til
vinar síra Daða Guðmundsson. Var hann ei búsæll maður og var því oft hjá mér í
Hellum, tók eg svo oft af hönum börn hans til skiptis. Hann var gleðimaður og
söngmaður mikill, sem átti vel við geð mitt, fyndinn og lögskýr en veitti ei af
hjá hönum fyndist ei vanþakklæti þá honum líkaði ei allar viðgjörðir. Lét eg það
aldrei á mér festa því hann var prestur minn þar breyskleika presta eiga
sóknarbörn gjarnan að yfirstíga vegna embættis þeirra. Stóð hann með mér sem
kunni móti vondum mönnum og svo í embættisverkum mínum, og ég svo einninn
sérdeilis þá hann var orðinn blindur og héldum vinskap til dauðadags. Þriðji var
Jón Runólfsson á Höfðabrekku. Hann var tryggur maður og trúfastur og gjörði mér
allt til vilja, sem hann gat, og enti þann vinskap til dauðadags. Sonum hans,
síra Jóni og síra Runólfi, kenndi eg til skóla, þeim síðara að öllu leyti. Sá
fyrri á Guðnýju dóttir mína. Eru það báðir ágætir menn. Sá fjórði hét Sigurður
Magnússon, ól hann upp Guðnýju dóttur mína en eg Jón son hans. Hann hélt og
vinskap við mig meðan til entist. Fleiri get eg svo sérdeilislega nefnt úr heila
Mýrdalnum. Þó hafði Lýður allt í frammi að komast upp á milli okkar tveggja
sístnefndra, og honum tókst það um stund. Fyrir austan Mýrdalssand var enginn sá
eg gæti í þann tíð tekið vinskap við nema einn, nefnilega síra Jón Bergsson,
prófastur á Kálfafelli, og madame Katrín Jónsdóttir, kona hans. Var Þórunn mín
og hún einnrar ættar. Okkar fyrstu fundir urðu svoleiðis: Það fyrsta ár eg var í
Hellum fór eg að hitta föðurbróður minn í Holti og fékk til reiðar gagngefin
hest sem Hjörtur í Holtinu léði mér. Var þar fyrir aðkominn síra Jón prófastur.
Frændi minn bað hann fyrir mig, er hann lofaði, og sagði við skyldum verða
samferða til baka, er eg játaði, en vildi það þó ei í raun réttri þar eg heyrði
svo af hönum sagt að hann væri drykkimaður og reiðmaður mikill en ég reið
lánshesti. Lofaði hann að bíða eftir mér til hádegis daginn eftir. Eg dró tímann
að koma þangað þar til komið var af miðaftani. Sat hann þar fyrir við vínflösku
og lést hafa beðið eftir mér. Fórum við til ferða og höfðum brennivín hvor um
sig nóg á oss. Vil ég nú ríða nokkuð við hóf en hann vildi það ei. Hann storkaði
mig þá upp og sagði: " Þú trúir á þessi merarbein, er þú ríður, og ef heldur er
í þér ærlegt blóð en merar svo ríttu nú á við mig." Eg þoldi ei þessi bleyðiyrði
og sagði: " Reyndu þá í hvorum merarblóðið heldur" og tek þar til að ríða og
setti ei fyrir mig þó hestinn hefði mátt betala tvennum bótum. Dró nú hvorgi
sundur né saman fyrir okkur allt að Jökulsá. Þar tókum við upp flöskur þó á
þverspori yfir um ána en hvorugur vildi hjá öðrum drekka. Svo tókum við annan
sprettinn og allt austur í völlinn fyrir utan Hvol. Þar datt hestur hans niður
og fram úr honum blóðgusa og drapst þar af nokkru síðar. Eg fór af baki og
sagði: " Sjáðu nú í hvorum heldur merarblóðið er." Komst eg með naumindum með
hann heim að Hvoli en eg hélt austur í Hverfi. Hestur minn varð sligsa eftir, þó
jafngóður. Sagði bóndi þá: " Eitthvað hefur þú mikið riðið því aldrei hefur
hestur minn svo orðið eftir sig." Sagði eg honum þá upp alla söguna og betalaði
honum hestlánið vel. Svo var prófastur ærlegur að ekkert erfði hann við mig
þessi viðskipti. Þennan minn fyrsta vetur kenndi Einar mér formennsku og alla
háttsemi við sjó. Var hann bæði upp á veður, brim og lendingar einn sá skýrasti
og vareygðarsamasti maður sem þá var til. Eg fékk mér og góðan bitamann, sem
Sveinn hét, og þar með reri eg margan róður og ýtti margan sjó sem engir þar,
ýmist að dugnaðarleysi og hræðslu, þorðu ei og voru því að spá fyrir mér eg
hætti ei fyrr en dræpi mig í sjónum. En guð hagaði því svo til, að þann 5 ára
tíma, sem eg var formaður, varð ei að einnri ár auk heldur meira. Fór eg þó
margan brattan og stóran sjó á boðanum við Reynirsdranga hvar menn duttu undan
árum. Og eitt sinn, sem mig rekur minni til, lendi eg svo stóran sjó í
Eiðisbótum að eg sá ós upp fyrir fjöru. Setti sjórinn oss í efsta flóðfar og
gengum við þurrum fótum út úr skipi. Lof sé guði fyrir lukku og velferð! Ei var
eg fiskiheppnari en aðrir að eg kæmist fram yfir þá stórum nema hvað róðrar unnu
sem eg hafði fram yfir þá. KAP. XXVIII. Vorið 1756 bjó eg Þorstein bróður minn
út og annan mann til með svo marga hesta eg fékk að sækja Þórunni mína norður og
annan farangur minn. Komu og 6 menn með henni að norðan, sem og léðu hesta, og
kostaði mig þá ferð og fyrirhöfn 80 dali slétta. En allan þann kostnað var eg
búinn að uppvinna, og betur til, á 4 árum þar eftir. Átti eg og að panta handa
þeim öllum fisk undir Eyjafjöllum upp á burðarhesta þeirra sem mér allt gekk.
Varð eg að því stórfeginn þá þeir komu að norðan og urðu hjá okkur Þórunni
stærri fagnaðarfundir er við leyst af stórri mæðu á báðar síður fundust þar
aftur. Og hvað mun þá ei gleðilegt í öðru lífi nær útvaldir finnast þar aftur!
Meðan norðurferðin yfir stóð lagði eg mig eftir veiðiskap í Heiðarvatni svo
fyrir utan það eg og hjú mín 3, sem tekið hafði, neyttum var afgangs hálftunna
og kvartil af söltuðum silungi. En sá góði veiðiskapur fór síðar af þá síra Daði
tók fyrir sig að setja landhluti upp á vatnið sem ei gekk af orðalaust. Svo var
þá vorhart og grasalaust á fjöllum að ei voguðu að fara með þær og vurðu þær því
eftir að skilja. Safnaði móður mín undan þeim mat sem henni og barni mínu,
Jórunni, bróður og systur og fleirum kom að gagni og lífs eftirkomandi er og
fleirum. Þó gekk mestur mannfellir á í Norðurlandi það ár. Um haustið fór eg
norður að sækja kýr mínar. Hafði þar svo illa sprottið útengi um sumarið að
ljáför mátti telja á sléttlendi sums staðar síðan árið áður. Var þá svo mikil
ótíð og ófærð á fjöllum að eg varð að láta þær þar allar burt fyrir lítið verð
sem guð sneri til þeirrar lukku að eg gat fyrir það austur hjá sjálfum mér
haldið við nokkrum kúgildum í Reynihverfinu og lagt af við aðra nauðlíðandi.
Gengu þá vorhörkur með langvarandi hafís fyrir landi fram fyrir fardaga. Í
þessari ferð kom eg að Reyninessstað. Þóra hústrú tekur mér í versta máta, jagar
mig og særir um ýmsan viðskilnað á klaustrinu af stakri mannvonsku, heimtar nú
70 álnirnar, sem eg eftir hélt, sem eg hef áður um getið og leið heldur afdrátt
og skaða sjálfur á því eg átti hjá henni. Var mér svo þungt innanbrjósts er eg
gekk síðast út frá henni að mér verða að munnhlaupi þessi orð: " Þér, góða frú,
sem nú hafið heitt mér fyrir brjósti í síðasta sinni, yður kann einhvörn tíma og
svo að hitna því að guð veit hvörninn þér leikið mig nú út." En veturinn eftir
brann allt klaustrið til kaldra kola sem var af praktugri húsabyggingu 50
stafgólf að samtöldu svo hún og fólk hennar komst tæplega út í nærklæðum sínum:
Lýkur svo okkar viðskiptum. Til þess eru vond dæmi að varast, en það réttvíst er
á ætíð að stunda svo mann kunni deyja sáttur við guð og alla menn. Vorið eftir
lét eg sækja móðir mína, barn og systkin. Pálmi bróðir minn var hjá mér í tvö
ár, kunni hér ei við sig, fór norður aftur og giftist þar góðri konu, Sigríði
Björnsdóttur ekkju, sem átti Breið hvar þau bjuggu síðan. Þetta vor, 1757, kom
síra Jón Bergsson að vísitera kirkjur í Mýrdalnum. Fundunst við nú aftur í
sæmilegri vináttu. Hann reið frá Reynir yfir þverar mýrar en þá hann var kominn
út fyrir Háaskjól þar sló hestur mannsins, sem undan honum reið, hann svo framan
á fótlegginn að hann brotnaði. Var að vörmu spori sent eftir mér sem þó var til
sjós kominn. Batt eg þar spilkur við fótinn, setti prófast á bak, gekk svo með
hesti hans og hélt undir fótinn yfir allar þær torfærur og flutti hann heim til
mín og lagði hann þar upp í stofurúm hvar hann var í sex vikur. Kom þangað hans
mæta kona Katrín, ei alleinasta að vitja um hann heldur fór hún vestur til allra
þeirra útréttinga sem hann og þeirra heimili með þurfti. Beið hann þar svo lengi
þar til hún aftur kom því fyr var hann heill orðinn. Við Þórunn mín fylgdum þeim
þaðan bæði heim til sín. Var það sú yndislegasta ferð og heimboð því hér var nú
stiftaður og á kominn falslaus kærleiki á alla síður því hjón þau voru mannvöl
og prýddi allt hvað góðan mann á að prýða og slitu þau aldrei það kærleikans
band við okkur meðan til entust. Nú líður eitt ár sem ei ber til tíðinda.
Prófastur vísiterar árlega og tók sér jafnan góða hvíld hjá oss. Nú vildi svo
til eitt sinn er hann kom vestan undan fjöllum, lítt gáður, að hann tók sér
náttstað á Hvoli hjá einnri ekkju, sem hét Steinunn Runólfsdóttir, prófasti áður
kunnug því foreldrar hennar höfðu búið á Þverá á Síðu hvar prófastur fyrrmeir,
þá hann var í skóla, hafði oft gist með öðrum skólapiltum. Var þessi ekkja
haldin lauslát. En þá stundir liðu frá fæddi hún stúlkubarn í heiminn, og kenndi
það að fyrstu sögn prófasti sem prestur hennar þáverandi, og hét síra Jón
Guðmundsson, bar út með stórum fagnaði því honum var stórilla við prófast er
hafði orðið áður fyrr að dæma á hann sektir tvisvar sinnum fyrir grófar
yfirsjónir. Jón Sigurðsson í Holti kemur samdægris austur að Hellum til mín með
þessi ólukkutíðindi og sendi að vörmu spori til sýslumanns Lýðs og síra Daða.
Koma þeir án tafar. Þykir oss öllum þetta mikið og erum óttablendnir um
sannleika þar nærri fór um gisting prófasts og meðgöngutímann. Var það afráðið
að eg fór með sýslumanni til hennar að vita algjörlega hvort þar væri enginn
annar í tygi en prófastur. Kemur þá upp hjá henni að prófastur muni ei vera frí
frá sér en síra Jón prestur sinn og Þorsteinn sonur hans, sem þá var stúdent,
hafi með sig um þann tíma haft og verður það að lykt að hún kennir Þorsteini
barnið, segir, að prestur hafi komið sér til að kenna prófasti það. Hann hafði
og sjálfur annars staðar fleiprað að hann hefði komið upp á það að fyrra bragði.
Að svo vöxnu máli skrifaði eg prófasti til. Hann kemur og finnur prest sem hann
biður vottanlega og skriflega fyrirgefningar fyrir sitt útborið og uppuppdiktað
lygabull og slaður og skilja þeir við það um stund. Mr. Þorsteinn neitar barninu
og sver einhvorn veginn fyrir það. En þar sem vottaðist hann hefði margoft
sængað hjá henni missti hann geistlegheitin og fékk síðar kónglega uppreisn. Að
þessu búnu tekur prestur sig upp aftur með sama skraf, segist hafa verið hræddur
til kontraktarinnar, gjörir mörg níðkvæði um prófast og mótparta sína. Með það
varð rofin fyrirgefningarbónin og sá samningur og tekið málið upp að nýju og
stefnt mörgum vitnum upp á orð, verk og ýmislegt þessa sök áhrærandi. En þar eg
einasta stefndi í þessu og prófastur var oftast um þann tíma til veru hjá mér
flæmdi prestur mig út og hans áhangendur og sögðu eg vildi ná kallinu undan sér,
með öðru fleira. Var síra Daði skikkaður að dæma í því máli er svo féll út að
klerkur var dæmdur frá kalli og kjól. En hann appelleraði fyrir synodalsrétt og
þó hann sæi sig um hönd að framfylgja því hlaut þar prestur að setjast yfir
sóknirnar, allt svo lengi málið var ei útkljáð. Þessi síra Jón var einn sá besti
prédikari þá svo upptókst, góður söngmaður, ágætt skáld, spakur í framgöngu,
aftur þar á móti lausmáll og skreytinn hvar fyrir áður hafði prestakall misst,
drykkimaður og lauslátur, lét mikið yfir lærdómi sínum og leitaðist því við að
niðra öðrum, bæði yfirboðnum og lærðum mönnum, og sá hann mig ei hlutlausan af
þess háttar aðkasti að sverta mig með öllum hætti, er eg í þann tíð létt bar,
ásamt galdraheitinga- og kveðskap hans. Síra Daði var þá settur til
kennimannsverka yfir heila Mýrdalinn. En af því hann var orðinn heilsulasinn
hlaut því að taka sér kapellán, og þess vegna nefnir hann það við mig hvað eg og
kona mín aftókum því við vorum nú sérdeilis ánægð orðin með okkar ástand og
viðréttingu í öllu. Þar með vildi eg ei vera klerki undirgefinn vegna hissugra
geðsmuna hans. Hann fær prófast heimuglega í fylgi með sér sem mig kallar austur
að Kirkjubæjarklaustri að standa examen og Eyjólf djákna. Vorum við að því verki
fram í kirkju. Þá mig minnst vonum varði kemur síra Daði þar, en sem fór annan
veg en eg austur, og kallar mig þar fyrir sitt kapellán í prófasts og presta
þeirra heyrn sem sátu yfir oss. Hafði eg öngvar afbatanir þær er þeir gildar
antóku og bað um umþenking til morguns því þessa mína vini mátti eg ei
auðveldlega styggja. Sýslumaður Lýður var þar og að halda einslags þing. Eg
sagði honum af bobba þessum er eg var í kominn og voldgaf honum mín vegna að
innganga kontrakta og skilmála við þessa mína yfirmenn í þessu efni er þeir
antóku. Var það hans gjörð og uppástand eftir sem heimuglega höfðum samið okkar
á milli að eg skyldi kallast til prestsskapar og setjast yfir útsóknirnar svo
hvor væri út af með sitt. Var hér af stór ágreiningur þar ei gekk eftir þeirra
vild. En sú mæta kona, Katrín sáluga, stillti með viturleik sínum þau
hissugheit, að allt sefaðist. Bleif þar við, sem sýslumaður uppástóð, að
prófastur ályktaði mig prest yfir Út-Mýrdalinn og skrifaði biskupi til. Var
þetta þau bestu ærlegheit og meðstand, sem sýslumaður sýndi mér, er eg hefi
síðan munað honum. Afgjörðist þetta á Kálfafelli. Skal nú enn framar segjast
hvað gjörðist í þeirri ferð. KAP. XXIX. Prófastur, sýslumaður og eg með
fylgjurum okkar fórum áðursagðan dag frá Klaustrinu austur að Kálfafelli en síra
Daði fór á undan um daginn austur til frændkonu sinnar, madame Katrínar. Þar
átti og allt að afganga um mig. Nær við komum að Hverfisfljótinu, sem var stórt
vatnsfall með álum og sandbleytum, var þá orðið dimmt af nótt og átti að ríða
langt brot á móti straum á snið austur yfir. Riðu fyrst þeir þénarar okkar svo
prófastur, eg og síðast sýslumaður. Prófasti, af því hann var misgáður, leiddist
vaðall sá, keyrði á hestinn og ætlaði að ríða yfir um nokkuð framar, þar með
hvarf hann og hesturinn ofan í eitt bleytuhvarf. Sá eg ekkert til hans nema
eitthvað flaut fram eftir álnum. Fleygði eg mér strax af baki, svo mikið eg
klæddur var, að elta þetta. Var það þá hattur hans um hvörn eg ekkert gaf. Sé eg
þá að hesturinn kemur að ofan fljótandi og eru fætur á móti straum: Fleygðist
taumurinn til mín í hvörn eg náði og var það harður rykkur að halda við meðan
hesturinn gat rétt sig við. Stóð eg nú vatn og bleytu vel svo í hendur. Strax á
eftir kemur prófastur fljótandi. Næ eg í fatnað hans að eg gat dregið hann til
mín og upp úr álnum á hvors brún eg hafði staðar numið því hefði eg einnri alin
nær honum komist í því vetfangi var útgjört um mitt líf, item prófasts og hests,
ef eg hefði ei haft það áræði. En hér átti oss lengra lífs auðið að verða og sá
guð hér dásamlega fyrir því. Sýslumaður situr hljóðandi og hræddur á baki því
hann ætlaði oss drukknaða: Komu fylgjarar okkar til okkar, þar við vorum nær í
kaf komnir, og komu oss til lands og svo yfir um. Var nú tekin af öllum góð
brennivínshressing. Hennar þurfti og við. Svo voru þá frískheit mikil að
sýslumaður fleygði sér í eitt síki þar á aurunum og alvætti sig því hann sagði:
" Mér þykir skömm að því að ég komi heim að bæ með ykkur alþur en þið allir
votir frá hvirfli til ilja." Frá Kálfafelli héldum við þrír vestur aftur.
Skiptust prestur og sýslumaður ómjúkum orðum saman. Kom stundum til
keyraviðskipta. Prestur var í hvítum skinnbuxum. Hinn var tíðum að spauga með
þann klæðnað, lyfta upp hempu og skoða þær segjandi: " Til hvorrar nytsemdar eru
þessar buxur?" En kímni sú kom þó að liði. Þá við komunst undir jökulinn fyrir
austan Hafursey var orðið dimmt af regni og nótt. Við villtunst upp í hann,
fórum yfir hvorn melhól og gjá eftir aðra. Þá við riðum hvor eftir öðrum
utanvert í einum melhól, hvar djúp bleytugjá var undir, valt prestur af baki og
á höfuðið ofan í gjána. Við sýslumaður hlupum jafnfljótt af baki að hjálpa honum
og hefðum ei svo fljótt rammað á hann ef ei hefðum séð hvar lærin voru að
sprikla í hvítu skinnbuxunum. Segi eg nú við sýslumann: " Sjáðu nú til hvorrar
nytsemi skinnbuxur þessar eru." Tókum við í sinn fót hvör á presti og drógum
hann upp úr gjánni á melhólinn. Var hann svo léttur fyrir okkur af ótta um líf
hans eins og lítill drengur væri þar hann var 24 fjórðungar að vigt, digur og
ístrumikill. Við settum hann á fætur. Sýslumaður fór með fingur upp í hann og
var að krassa sandinn út því hann var að deila við sýslumann áður og hafði því
opinn munn en eg sleikti upp augun og tók frá vitum. Þá við sáum hann ætlaði að
lifna við gátum við ei gjört að okkur fyrir hlátri að þessu okkar starfi. En
hann, það fyrsta hann náði að mæla, segir: " Skammist þið ykkar báðir. Þið hafið
mína lausn frá dauðanum það guðs dásemdarverk, að háði og spotti", með fleirum
orðum. Við héldum þaðan undir eyna. Var þá komið í fang okkar útsynningskrapi og
ætluðum að komast í Mýrdalinn. Prestur gjörir oss það þá til spitu og heldur upp
undir eyna að einum hellir þar er vestan í henni og segir: " Gjörið boð konu
minni að hún láti sækja mig hingað liðið lík á morgun." Sáum við víst upp á hvað
hann gjörði þetta og þótti skömm að skilja við hann. Fórum og upp í hellir, sem
er tvístúkaður, fer hann í aðra en við í aðra og kveljunst þar af um nóttina,
höfðum ekkert að næra oss af, tveggja dægra matþola, fyrir utan hákall og
brennivín. Vindur og regn stóð upp á oss alla vega. Hefi eg aldrei átt daufari
nótt. Komunst svo um morguninn eftir í Mýrdalinn. Þegar eg heim kom var þar
fyrir bréf frá nærfellt helming sóknarbændanna úr útsóknunum sem begerðu mig
framar öllum öðrum fyrir sinn prest sem þeir þekktu. Fóru öll þau skjöl til
biskups sem mér aftur tilskrifaði, og sagði ef eg vildi stunda upp á geistleg
embætti svo skyldi eg koma í Skálholt það bráðasta og taka þar vígslu. En þar eg
hafði á ölmususkóla verið þorði eg ei annað en hlýða þeirri kallan. Var þó búinn
svo að forbetra og byggja jörðina Hellur að ei ætlaði þaðan auðveldlega að fara.
Sjást nú enn þau merki eftir mig langgarður sá og þvergarðar sem þar eru fyrir
austan Sandskarð. Á því plássi fékkst, þá eg til jarðarinnar kom, hér um á 8tta
hesta. En eg hreinsaði þar svo allt til að þá eg burt fór fékkst þar taða á 30
hesta. Úr mínu fjárhúsi og hesthúsi, er eg byggði þar var síðar byggður bær sem
kallast nú Garðar. Svo má níða sem prýða. Áður en eg skil við það efni hvörsu
guð með öllum dásamlegum hætti blessaði mig á Hellum vil eg ei ógleymt sé hvörsu
hann og svo kröftuglega verndaði mig þar frá vofeiglegu skaðræði. Eitt sinn á
vortíma gekk eg og Jón stjúpsonur minn út yfir Ós. Var á honum ís sem var þó
orðinn laus við lönd nema á einstöku stöðum. Var frostvindur þá eg fór út á hann
en gjörði logn og bráðan hita með austankælu. Þá vel svo var út á hann miðjan
kominn tók þá þessi sjóís svo að bráðna, þó þykkur væri, að einhöggt var allt
staðar ofan úr. Sá eg mér nú ei annað fyrir hendi en detta þar kvikur ofan um og
drukkna. Hlupum við í þankaleysi um nokkurt líf framar sem við kunnum norðan
undir eyjarhornið því þar var forsæla á og samanreknir jakar, þó allir lausir.
Hlupum við hvorn af öðrum því á öngvum mátti við standa þar til að landi
komunstum. Varð ég framar en frá megi segja feginn þeirri lausn. Svo bar til í
annað sinn að komið var um sumarmál, hafði þangað til ekkert fiskast en verfólk
upp á mig komið en ég orðinn fisklaus eins og aðrir en mjólk var lítil. Fór eg
út undir Fjöll til prófasts frænda míns og segi honum af efnum mínum. Eg fékk
hjá honum hálfvætt fiska því hann gat ei meira. Fer eg til baka með þennan feng.
Með mér var bóndi sá er hét Jón Gíslason og reiddi þessa kimbla. Þá við komum að
Hafursá var hún ófær nema á fjöruvaði og þurfti þó að taka sér lag milli sjóa,
sem eg tók, reið svo með hasti yfir og skipaði Jóni að ríða djarflega á eftir.
En hann varð hræddur og hikaði við þar með féll sjórinn yfir hann og hestinn og
dró hvorutveggja út í lykkju og skildi þá þar að, flaut hvort í sínu lagi til
sama lands. Ég reið yfir um aftur, hljóp í ofboði fram í löðrið og náði manni og
hesti lifandi aftur. Kimblana rak og upp annars staðar. Féll eg í forundran á
eftir að eg hefði ei farið þar guði á vald. Brúkaði eg nú betri vara á honum og
rak hann undan mér yfir um. Svo komst eg heim til mín. Söfnuðust þá þeir aumustu
Hverfingar til mín að fá hjá mér fisk, sem svo féll út, að eg skipti honum upp
milli þeirra og hélt seinast eftir þremur því mín góða kona þoldi ei að heyra
kveinan þeirra. En smjör áttum við þá nóg og bein við þeim. Var þetta í það eina
sinn sem þar nokkurn skort liðum að þá var kallaður. En um morguninn var komið
gott sjóveður þá ei nema á Oddsfjöru. Fiskaði eg vel um daginn og svo hvorn af
öðrum að eg fékk þá á hálfs mánaðar fresti fjórtán hundruð fiska í alla mína
hluti. Meiri hlutir gáfust þó síðar. Venja var í Mýrdalnum að bændur gáfu konum
sínum hlut sinn á sumardaginn fyrsta og þær, sem svo voru sinnaðar, kölluðu
eftir honum sem vitafé en þær máttu aftur hafa þar til reiðu í sumargjöf
tóbakspund og brennivínspott. Máttu þær af hlutnum, hvort hann var mikill eður
lítill, gjöra hvað þær vildu, Nú fékk eg á sumardaginn fyrsta í minn eigin hlut
70 fiska. Þá gekk hún í fjöru og gaf hann allan upp fátækum sem lítið eður
ekkert höfðu þá fengið af sjó. Var henni þetta yfirið tamt að gjöra nauðlíðandi
gott eftir efnum því það var hennar viðkvæði: " Meðan eg lifi gefur guð mér nóg
svo og vona eg að börn mín komist ei á vonarvöl þar fyrir." Það fyrra er fram
komið, hið síðara mun og ei bregðast eftir guðs óbrigðanlegum fyrirheitum. Víkur
svo frá þessu efni til annarra umskipta og frásagna. KAP. XXX. Svo sem eg var
kallaður af æðri og lægri til kennimannlegs embætti sem áður er sagt fer eg af
stað í míns herra nafni að taka prestsvígslu í Skálholti hvorja mér veitti
doktor herra Finnur Jónsson 1. sunnudag í aðventu 1760 með merkilega góðri
yfirsögn. Síra Jón Hannesson færði mig fyrst í prestshempu. Hann var þá
biskupssveinn Hann segir þá: " Guð hjálpi þér, maður." Þessi fáu og hugheilu orð
gengu mér svo til hjarta að eg gat ei gleymt þeim með sterkum eftirþanka og
sinnisumbreytingu allan þann dag og lengur nær eg til þeirra þenki. Biskupi
líkaði svo vel mín catechisation við börn að hann sagði yfir borði um kvöldið: "
Jafnvel þó þér hefðuð ei getað prédikað svo vel þá hefði eg vígt yður vegna
hennar", því sagt var eg hefði hitt upp á hans eigin máta. Hann spyr mig að
meðal annars: " Kvíðir þú ei fyrir að fara í útsóknirnar því ef eg get rétt til
mun prestur og hans áhangendur sigta þig og umsitja á alla vegu?" Hvað og svo
fram kom. Ég svara: " Eg stefni þeim nær eg þoli ei eður fæ tækifæri þar til." "
Viltu hafa ráð mín þá gjör það ei. Þér skuluð forsmá þá og svo hætta þeir." Voru
þetta ein þau bestu heilræði. Var hann mér í því og öllu góður og ráðhollur
herra og trúfastur í öllu leynt og ljóst. Hjá landþingsskrifara, Sigurði
Sigurðssyni, var eg til lossamentis meðan eg var þar og betalaði honum það ei
kvikindislega. Hann var þar þá staðarhaldari, og frá þeim tíma komst eg í
vinfengi hans er hann ei sleit meðan hann lifði og trega eg jafnan þau góðu
hjón. Eg átti og meira saman við hann að saldra sem var meðgjafir með stjúpsonum
mínum og fleira. 2an. í aðventu stóð eg fyrst fyrir altari og bergði fólki á
Holtsstað, fór svo í Mýrdalinn og kom að Sólheimum. Þar kom einn bóndi til mín,
er Sigurður hét, og bað mig strax að skíra barn sitt. Eg sagði til reynslu eg
væri ei undirbúinn. Hann svarar: " Skal einn prestur hafa til taks, hvað sem með
þarf til prestsverka." Eg sagði, hann hlyti að vorkenna óvönum: " En ei er sem
þú hyggur og tilætlar, lát barn þitt koma strax til skírnar með sínum
guðfeðginum." Varð hann þá að biðja mig að bíða því sýslumaður Bjarni
Nikulásson, faðir Sigurðar, átti með öðrum að halda því undir skírn því það ber
hans nafn. Síra Daði hafði sóktur verið að skíra svein þennan. Hittustum við í
miðri Hafursá og komunst þar mjög votir upp á eina eyri til samans er merkja
mátti við mundum í embættinu saman sveitast og vökna þar eftir eins og tíðum
skeði. Við komum að Dyrhólum. Bað eg þar kirkjuvaktarann um kirkjulykilinn. Hann
taldi öll tormerki á því. Þá tók síra Daði svo til orða við hann og fleiri, er
til heyrðu: " Þið viljið heita ærlegir menn en eruð óforskammaðir þrælar að þið
haldið lyklinum fyrir presti þeim er guð sendir ykkur og vill biðja nú fyrir sér
og ykkur", með fleirum ei fegri orðum. Þar með var lykillinn til en hann dugði
ei, því kirkjan var full með snjó inn að prédikunarstól. Var hurðin þá sett upp
af járnum með járni, og fékk sá er þar upp á vakta skyldi sléttar þakkir fyrir
umhirðing sína. Þetta var mín fyrsta koma til þeirra og viðtektir. 3ja í aðventu
embættaði eg á Reynir. Var síra Daði sá fyrsti er eg tók til heilagrar aflausnar
og sakramentis. Þann 4ða embættaði eg fyrst á Dyrhólum. Tók eg þar fyrst til
heimuglegrar aflausnar Ísleif Guðmundsson og konu hans Helgu Sigurðardóttur. En
það var og eftirtektarvert að hún, þá orðin ekkja, var sú fyrsta er kom til mín
í heilagan skriftarstól með 5 föðurlausum börnum, er eg embættaði fyrst í Ásum
þar eftir, er mig knúði að minnast á sorg og gleði og hugsvala henni sem eg
kunni. Þennan sunnudag tók eg einasta fyrir mig að útmála þessi orð af
guðspjallinu: Eg er ein hrópandi rödd í eyðimörku. Á jólunum átti eg að embætta
á Sólheimum. Aðfangadaginn tók eg mig heiman til þess. Var mikill krapi á jörðu
og vötn uppstífluð svo eg varð meira að ganga en ríða út yfir mýrarnar. Þar lét
eg mann, mér fylgdi, aftur snúa og ætlaði að fá mér annan hvorn bóndann í Steig
yfir Hafursá sem lá á löndum með krapa. Þá eg þangað kom var hvorugur heima utan
faðir annars sem Erlendur hét. Nær eg heilsaði honum setur hann hönd fyrir auga
og segir: " Er þetta presturinn og guðsverkfærið sem kemur nú til okkar
aumingjanna? Já, komið þér alla tíma sælir og blessaðir!" Eg bið hann að ljá mér
eður finna stöng er eg kunni brúka yfir ána: Hann fer inn, er þar stundarkorn,
kemur út aftur og segir: " Eg er búinn að leita um allt og er hér engin stöng."
En hann fór inn að fela hana fyrir ofan eina kistu. Fer eg svo burt en hann
segir þá eg er burt farinn: " Sá armi óvin ljái þér stöng! Þú mátt tumba og ofan
í ána og drepast þar etc." Þetta vissi allt og heyrði stúlka, sem var í bænum og
síðar varð vinnukona mín, sem hljóp eftir mér með pál, er hún fann, þá
kallskarnið var kominn inn. Þar með komst ég yfir ána. En kallinn sneypti eg hér
fyrir verðuglega síðar í opinberu samkvæmi dóttur hans: Ég komst svo að
Sólheimum, hélt þar aftansöng og prédikun, eftir sem þá var venja, fékk mér svo
rúm í miðbæjardyralofti. Þá eg hafði sofnað um stund vaknaði eg við mikinn verk
í fótunum. Voru þeir stokkblásnir upp með hitavellubjúg. Fór eg jafnsnart á
fætur með stóru hugarangri af þessu tilfelli, er eg hafði fengið af því striti
og vöðli er eg óð um daginn. En af sterkri hræringu tvístraðist blóðið aftur.
Komst eg svo út í kirkjuna. Voru þar þá nokkrir menn komnir til morgunmessunnar
og ljós kveikt. Eg fell fram og gjöri bæn mína í kórnum og stend á fætur með
þessum orðum svo aðrir heyrðu: " Jesús hjálpi mér." Strax tekur einhvor undir
fram í kirkjunni: " Þú átt, kallinn minn, að biðja fyrir fleirum en þér einum."
Eg svara: " Forgefins er að biðja fyrir þeim sem ei biðja fyrir sér sjálfum nema
að guð snúi þeim óumventu á réttan veg eins og þú opinberar þig hvor helst þú
ert." Svo komust af með guðs hjálp báðar embættisgjörðirnar. Síra Jón tók sér
sæti fremst í dyrabekk og vildi ei í kór fara þó boðið væri nema þá eg
catechiseraði í kór stóð hann þar upp yfir mér við dyr eins og biskup. En svo
fór guð dásamlega að því að allan þann vetur og þangað til hann burt fór um
sumarið eftir gat hvorki hann né nokkur fiskað upp á mig í mínum embættisverkum
utan stóls né innan. KAP. XXXI. Hér vil eg ei með þögn fram hjá ganga, hvorsu
guð kröftuglega stóð með mér í mínu kennimannlega embætti þann 17 ára tíma, sem
eg var þar í Mýrdalnum hvorsu sem satan í sínum verkfærum vildi fyrirkoma mér.
Tel eg þó fátt eitt af mörgu og er þar fyrst til að taka sem var áðurnefndur
prestur, síra Jón Guðmundsson, sem sat um mig með sínum fylgjendum með öllum
uppþenkjanlegum hætti. Hann var lærður maður og hafði mikið saman tekið sem
þénti þann tíð til kennimannsembættis. Bauð hann mér það en eg þáði ekkert af
því svo ei þyrfti að mæta brigslyrðum á bak eftir sem von var á að eg hefði
vegna fávisku orðið að fara í smiðju hans til liðveislu og framar en frá segi.
Eitt sinn á laugardaginn hvítasunnu gefur hann sig út austur að Hellum, mest til
að fordjarfa fyrir mér mínar prédikunarstúderingar. Kom þar þá annar maður, sem
eg setti til að hindra með öðrum hætti fyrir honum, meðan eg uppnæði inntaki úr
prédikun þeirri, er eg átti að framflytja sjálfan hátíðisdaginn, en eg átti
prédikanir, sem áður hafði brúkað hina dagana. Stóðst á, að eg var búinn með
prédikunina og maðurinn gat ei lengur tafið fyrir hönum og stakk eg henni í
kjólvasa minn morguninn eftir áður eg fór að heiman að Dyrhólum hvar mér bar að
vera. Fletti eg upp Biblíunni og sagði: " Hvað helst mér nú vill til skal eg með
guðs hjálp brúka fyrir inntak." Verða þá fyrir mér þessi Davíðs orð, Ps. 45. v.
4: " Gyrð þitt sverð við þína síðu etc." Hann svarar: " Vondur er þessi texti
fyrir þig og við einhvorju örðugu máttu nú búast í dag." Eg sagði, það mundi og
rætast og fékk enn meiri eftirþanka af þessu en nokkur kunni merkja, brúkaði þó
orðin upp á mína skyldu og von guð mundi hjálpa mér sem og skeði. Nær eg kraup
niður fyrir altari um credo að biðjast fyrir og ætlaði að taka minn minnismiða
upp úr kjólvasanum var hann þar ei fyrir því eg hafði haft kjólaskipti, og munað
þá ei til miðans. Bregður mér nú í brún þar eg vissi af vanmætti mínum að ei var
svo leikinn orðinn í því verki að eg gæti fríhendis prédikað, bið meðhjálpara
minn, sem Finnur hét, að sækja Vídalínspostillu og láta hana á bitann hjá
prédikunarstól því eg ásetti mér nú að lesa prédikunina úr henni sem tilhlýddi
þeim hátíðisdegi hvað hann gjörði. Verð eg þá var við að síra Jón gengur út.
Kemur mér í hug hann ætli að setja til stráka að skyggja svo á gluggann að eg
geti ei lesið hvað og svo reyndist. Flýgur mér í sinni hvað eg skuli nú afráða.
Er þá eins sem mér svarað sé eg skuli taka fyrir mig að tala út af þessum orðum:
" Minn frið gef eg yður", og brúka mér fyrir form jóladagsprédikun, sem eg
kunni, sama efni áhrærandi. Hét eg þá guði ef hann nú hjálpaði mér skyldi eg
vanda hans þjónustu ætíð þann dag þar eftir. Nú lagði hann mér svo minni til og
orð í munn að eg komst merkilega vel af. Þessu mínu loforði við hans guðdómlegu
hátign gleymdi eg, æ því miður, hvar fyrir einn fagran hvítasunnuhátíðisdag á
Sólheimum þá þar var fjöldi fyrir utan sóknarfólkið samankominn tók guð svo frá
mér allt minni í prédikunarstólnum, þá eg var búinn með exordíum, að eg mundi ei
nokkurt orð af því framflytja ætlaði og eg gagnkunni og varð svo að fara jafnnær
ofan úr stólnum aftur. Svo vandur er guð við þjóna sína og loforðum þeirra. Hvor
guðsmaður, er þetta les eður heyrir, hyggi þar að og varist þetta mitt vonda
dæmi. Þessi tilburður barst í sömu viku til biskups míns, herra Finns, og að eg
hefði þanninn fráfallið af drykkjuskap svo eg fékk hjá honum sterka áminning. En
eg sagði það mætti minn og margra eið kosta að hvorki ég eður nokkur annar þar
hefðu haft nokkuð brennivínstár. Sagði eg honum þá í frómleika upp alla söguna
hvorninn drottinn hefði bent mér, sem hann ei alleinasta vel trúði, heldur og
sagði mér fleiri dæmi þar upp á einninn af sjálfum sér tvisvar sinnum.
Fyrrgreindan hátíðisdag á Dyrhólum varð eg svo frá mér numinn af því, sem þá við
bar, að eg mundi ei að tóna bænina eftir præfatíuna. Hafði og ei vitað það alls
staðar venju. Nær eg fór út úr kirkjunni, varð síra Jón eftir, talar til
kórdjáknanna, sem inni voru, með stórum dæsum og brjóstslætti og segir: " Guð
náði hvorsu hér ætlar að ganga til. Illa fór að eg varð hér í dag og þurfa að
vitna um það sorglega tilfelli og yfirsjón er hér skeði." Þeir spyrja hvað það
sé? Hann segir: " Presturinn er fallinn. Honum gleymdist að tóna bæn þá sem til
er skikkuð", og útmálar það svo saknæmt sem hann kunni. Falla þar fáeinir á hans
sveif en aðrir halda ei svo skaðlegt, segjast og ei hafa tekið eftir því. Berst
þetta snöggt til mín þar eg var í einni skemmu í vestasta bænum. Þangað kemur
prestur og segir mér nú hvorsu menn hafi hneykslast á mér og séu að taka ráð sín
saman. Eg læt sem eg hirði lítt hér um og gaf honum brennivín, kalla þá alla
saman og spyr þá um þetta efni. Verður það helst andsvar flestra að prestur hafi
ollað þessari kveikju en hann ber af sér. Verður það úr að hvor skammar annan út
og lesa hvor annars lýti og biðja hann aldrei framar þangað að koma til svoddan
óróa og slaðurs og reið hann svo í burt með stórri sneypu og vanvirðing og hætti
svo við svo búið. Þó var ei hér með búið. Þar í sókn var sá maður, er hét Einar
Erlendsson, kórdjákni, af góðri ætt kominn, skýr maður, sérvitur, falskur og
undirförull. Hann var eitt djöfulsverkfæri og útsendari að fordjarfa mig með
öllum uppþenkjanlegum hætti. Hann sigtaði hvört mitt orð og verk, utan kirkju
sem innan, sá blíðasti þó í öllum viðræðum, kænn og kyndugur að venda sig þá upp
komu óheilindi hans. Þessi ólyfjan, sem hann bjó yfir, dreifði sér mikið út
milli einfaldra og uppvaxandi illa artaðra unglinga svo eg var nálega aldrei, að
segja, óhultur að prédika þar guðs orð því út úr minni ræðu var spunnið á ýmsa
vega sem mér varð þó fyrir því besta þar eg grundvallaði mín prestsverk því
betur og féll því í þann þanka að einn prestur gæti trautt orðið í góðu standi
nema að hann hefði þvílíka sigtara í sókn sinni. Strax fyrsta vorið komst eg í
lagadeilur við hann út af kyrsetu, er hann ætlaði að brúka á koti, er eg hafði
byggt honum, sem á hann féll, svo hann varð að snauta í burtu með óvirðing. Hann
átti ágæta konu, sem Guðrún hét, en fram hjá henni hélt hann við vonda taus, er
heitir Jódís, lygin og stelvís. Hún átti þar tvisvar börn hjá honum er þó urðu
föðurlaus. Hún varð svo loksins hans síðari kvinna og áttu þau yfrið vel geð
saman: En svo féllu hlutir síðast að fyrir það þjófstolið, sem hún dró að honum,
voru þau bæði flengd og dæmd ærulaus. Dó hann svo þanninn í hungri og vesældóm
en hún enn flæmist manna á milli. Þanninn straffaði sá alvísi guð þennan hans
orðs- og prestahatara. En hún var sett í tugthús. Guðrún hét ekkja þar sem sagt
var hann hefði ofmikinn kunningskap af áður. Hún var mjög stórlynd og munnhvöt.
Son átti hún sem Halldór hét. Greind Jódís kenndi honum barn. Héldu allir hann
sannan að sök en hann frambauð sinn eið á móti hennar áburði sem ég og allir sem
á því þingi voru vildi aftra honum. En það kom til forgefins svo hann sór. Móðir
hans fann mig eftir þingið og sagði: " Allir vildu, eftir sem heyrt hefi, leiða
þar barn mitt til helvítis og þú varst verstur þar í sem eg ætlaði sem best." En
eg svaraði: " Guð mun innan skamms sýna þér á mér eður honum hvort eg sókti
eftir hans velferð eður ei ef eg má prestur heita." En svo fór. Drengurinn
lagðist strax veikur með svo kvalafullum meinsemdum að af honum fúnaði maginn,
að milti og lifur gengu út. En nær eg síðast þjónustaði hann var eg viss um hans
sanna umvendan og sáluhjál. Ó, hvað þungt er að falla undir reiði guðs hvar frá
hann öll sín börn varðveiti. Hennar endalykt varð og með skelfing. Eitt sinn var
eg einsamall að húsvitja. Voru þar bændur tveir sem voru að deila í heygarði sem
þeir áttu saman. Fer eg þangað til að forlíka þá, sem ei hafði að segja, því
þeir ei alleinasta héldu á að skammast og reka heygogga sína hvor í annan heldur
og réðust á mig að mér þótti fótur minn fegurstur að komast frá þeim. Sunnudagur
var að morgni, ætluðu þeir þá og að vera til sakramentis. Tek eg þá afsíðis og
segi þeim þeir skuli nú biðja hvör annan fyrirgefningar á sínum orðum og verkum
í gær ef þeir hafi ei gjört það. Þeir svara: " Höfum við verið nokkuð ósáttir?
Við munum það ei eður vill presturinn vekja milli okkar nokkurn óróa etc?" Var
nú áðurnefndur Einar kominn í lið með þeim. Begjöra svo af mér skriftarmál og
sakramenti er eg varð að veita þrælum þessum mót samvisku minni þar ei hafði
nokkuð bevísanlegt upp á þá. Svoddan mega oft prestar þola. Mr. Gunnar Jónsson á
Dyrhólum var guðhræddur maður og vel að sér um marga hluti, bæði í andlegu og
verðslegu, fullur af grillum og heilabrotum. Hann statúeraði og framfylgdi með
mesta kappi að lögmálið ætti ei að kennast heldur einasta evangelíum, að einu
gilti hvað menn hefðust að ef þeir hefðu trúna, að menn ættu ei að biðja guð
nokkru sinni með fororði og þess háttar: Má nú nærri geta hvílíka mæðu þetta
hans rugl gjörði mér svo vel í guðs orða réttri kenning og útleggingu í
kirkjunni sem og sérhvorju samkvæmi hvar ætíð var viss von á einhvorjum þess
háttar mælgi- og kappræðum af honum. Og svo sem hann var málskapsmikill féllu
margir á hans meiningar og villuútleggingar. Kom svo loksins í skrif og
pennastríð milli okkar, sem sjá má eftir mig, og skildum við svo að í þessari
trúarbragðabaráttu. Þó var svo góð art í honum að hann talaði aldrei nema vel um
mig á bak og leið það ei öðrum að hallmæla mér þá eg var ei við. Svo voru og
illa artaðir menn í hinni sókninni að þeir á síðustu tímum minnar þarveru rökuðu
allt tagl af reiðhesti mínum, skáru alla hnappana af minni presthempu, fyrir
utan þann efsta og neðsta. Fleira nefni eg ei. Svo hefur Mýrdalsfólk verið
kartið við presta sína að það hefur þá flesta stórum mætt og ei vel útleikið.
Mun það og lengstum viðhaldast. Þó finnast þar góðir og guðhræddir menn í bland,
sérdeilis kvenfólk, sem mér var ætíð þægilegt og gott gjörandi. Tók eg góðum
kunningsskap við fjórar af húsfreyjum. Ein var á Brekkum, önnur á Hvoli, þriðja
í Pétursey, fjórða á Sólheimum. Keypti hvor þeirra handa mér brennivínspott er
eg vel borgaði þeim. Af þessum tók eg mér hressing þá eg var á ferð þar um,
eftir þörfum, sem mér nægði frá einni kauptíðar til annarrar vel svo. Ein var
svo fyndin þá hún gat ei flöskuna svo geymt fyrir manni sínum, sem var
drykkimaður, lét hún hana ofan í skyrkjarald sitt. Þar kom hönum ei til hugar að
leita. Mikið má þá vel vill. KAP. XXXII. Um alla þá markverðugustu viðburði sem
skeðu meðan eg var í Mýrdalnum hefur síra Jón Hjaltalín orkt einn sálm að
forlagi mínu hvor og finnst í einnri bók er eg hefi samantekið og skrifað. Á
eitt sérlegt guðs dásemdarverk, er hann og um getur, vil eg áminnast sem var þá
5 skip með 90 manns náðu ei landi undir Dyrhólaey, hröktu því undan í sterku
austanveðri með regni, hafróti og mestu ókjörum að ei sást fyrir nokkurt þeirra
mundi af komast hvað þó skeði fyrir forundrunarlegan guðs almættiskraft að þeir
eftir þá dimmu og mæðusömu nótt náðu með heilu og höldnu Vestmanneyjum og voru
þar vegna brims og leiðisleysis í ellefu daga. Eg var þá ei heima og var það ein
sú daufasta aðkoma þá sóknir mínar voru svo eyðilagðar að mestöllu mannfólki að
ei varð embættisfært. Lögðust margar konur af harmi. Var eg allan þann tíma á
reið til og frá að telja um fyrir þeim og hugga þær. Tvisvar og oftar varð eg að
koma til þess á suma bæi. Forsómaði sig þá ei sá vondi andi að innbyrla það og
það en guðs náð og kraftur í breyskleikanum yfirvann þó svo undarlega, þó minni
fyndist, að ánægjanlegleikinn komst á hjá flestum. Var það tilfelli eitt það
þyngsta og örðugasta sem eg leið þar í plássi. En hvílíkir fagnaðarfundir þar
urðu þá hvor heimti aftur sinn ektamaka og náunga má nærri geta. Lofaður sé guð
um aldur og eilífð fyrir slíkt almættisverk. Frá því fyrsta eg var kominn til
vits og menningarára hafði eg af guði inngefna sterka lyst til
læknisdómakonstar, sem eg í leynd stúderaði þó upp á, og byrjaðist það með litlu
tilefni þá eg var í Hellum. En þar mér tók strax að farsælast það verk fékk eg
stóra aðsókn af nauðlíðandi, sjúkum og vanheilum mönnum. Nú þá eg var prestur
orðinn og kominn að Felli, var skjaldan sjúklingalaust á mínu heimili, stundum
tveir og þrír. Oft var eg sóktur til veikra, bæði héðan úr sýslu og
Rangárvallasýslu. Vor og haust, þá eg fór til minna búsútréttinga, safnaðist mér
mikill fjöldi, ei alleinasta úr Rangárvalla-, heldur Árnes- og Gullbringusýslu
að eg man ei í þau 17 ár, sem eg iðkaði þetta helst, væru minni en 50 til 60
manns er eg læknaði í hvörri ferð í hvorju verki guð gaf mér þá heppni að
flestir höfðu þar af með guð hjálp heilsubót en slétt enginn skaða svo eg kann
án allrar sjálfhælnis og sem fyrir guðs augliti að saman reikna yfir tvær
þúsundir manns, já, enn frekara sem lækningar og léttir fengu fyrir mín verk og
ráð hvar til sá hálærði landphysicus Bjarni sálugi Pálsson, sem aldrei sleit
tryggð við mig, lagði mér til verkfæri, meðöl öll, ráð og dáð því hann var
útgefinn til þess að sem flestir hefðu gagn af sér og hans kunnáttu. Blessuð
veri sú hans minning! Eg fann og upp af hugviti margt sem í vanefnum varð að
lukku þar í. Þó eg væri stundum fyrir vestan, stundum hér eystra vikum saman að
því verki, passaði eg þó svo upp á mín embættisverk að þau skyldu ei forsómast
þar við og lagði á mig harðar reiðir til þess og fleira að enginn gat þar um
klagað. Guð fór og svo að því að ekkert féll til í sóknum mínum meðan eg var
þanninn í burtu skaðlegt sem mér gat orðið að hneisu. Sumir af þeim, er eg
læknaði, borguðu mér ærlega, aðrir þar á móti vildu ei og flestir af aumingjum
gátu það ekki. Nú svo sem guð, sem rannsakar hjartalag og verk allra manna,
vissi að eg gjörði mér ei þetta til hróss eður ávinnings heldur af frómu
hjartalagi honum til dýrðar og gagns mínum nauðlíðandi náunga hvar til ég ætíð
ákallaði hann og bað hann að hjálpa mér til þess. Svo hagaði hann því svo
vísdómslega til, án alls míns undirlags við nokkurn mann, að fregn þessi barst
út í Kaupenhöfn svo hans kóngleg majestet Kristján 7di sendi mér 20 rdr.
madallíu með sínu eigin aftrekki, 20u þá nýslegnar danskar spesíur með náðugu
bréfi og befalning að eg skyldi fá ríkara prestakall en það eg við væri. Þanninn
álítur guð kærleikans verk sem gjörð eru í hans nafni af hreinu hjarta.
Þannheyrir hann bænir sinna nauðlíðandi barna og launar það sem þeim er gjört.
Nú féll liðugt eitt gott prestakall, Saurbær á Hvalfjarðarströnd, sem mér mátti
nú strax í hendi verða. Orsök hvar fyrir eg sókti ei um það var þessi: Eg var í
stóru vinfengi í þann tíð við sýslumann signor Brynjólf Sigurðsson í Hjálmholti.
Meðal annarra hans barna var sú jómfrú, er Helga heitir, guðhrædd stúlka,
frómlynd og mannverusöm. Hún var í þjónustu léð Þorláki sáluga á
Þykkvabæjarklaustri. Hún var haldin af því krankdæmi að hún missti ei eðlisblóð.
Var þar af orðin svo brjóstveik að blóð gekk oft upp frá brjósti hennar en
holdið komið í kláða og sár að naumlega gat gengið. Dóttir mín Jórunn var og
þann tíð á Mýrum hvorri þessi stúlka var sérlega góðsöm. Allt þetta knúði mig
til að leitast við að lækna og svía svo hennar meinsemdum sem eg hafði best vit
og efni til, sem þó vildi ei til fullnustu ávinnast, hvar fyrir eg sagði henni
eitt sinn: " Þú hlýtur endilega að giftast ef að þetta krankdæmi þitt skal
komast í lagfæring og það ráðlegg eg þér." Hún svarar með angri: " Sýnist þér eg
vera giftingarleg? Það sé langt frá mér eg hugsi nokkuð til þeirra efna." Eg
segi guð verði að ráða því. Eftir langar umtölur mínar og útmálanir með rökum og
dæmum þar upp á segir hún: " Geti það svo ólíklega upp á komið svo læt eg þig
vita af því og hefi eg þig þá í heimuglegu ráði með mér", er eg velkomið sagði.
Svo fór hún aftur til föður síns. Biður hennar þá einn prestur, sem heitir síra
Björn Þorgrímsson, sem þá var kapellán hjá síra Þorvarði Auðunarsyni í Saurbæ.
Hann fékk hana ei auðveldlega. Henni var ei og um að taka hönum því hann sýndist
ei hafa hraust hold, með öðru fleira. Hún fer austur að Klaustri, gistir hjá mér
til og frá og segir mér frá þessu ráði. Eg framfylgi því það kröftugasta og sver
við skynsemi mína að hún þurfi ei að óttast fyrir spítelsku á presti. Hann sé
mörgum gæðum gæddur, stöðuglyndi og sparsemi að passa upp á heilsu sína og svo
framvegis. Fylgi eg henni svo út að Drangshlíðarnúp og þar að skilnaði hétum við
hvort öðru svo staðföstum vinskap og tryggðum að hvort skyldi öðru til liðs og
hjálpar koma í öllu því við gætum og hvort kynni til annars leitandi að verða.
Skildum við svo eftir þessa heitstrenging. Hún giftist svo þessum presti. Ég
átti þar eftir ferð að Hlíðarenda. Segir landþingsskrifari, föðurbróður madame
Helgu, að Saurbær sé tilfallinn en standi það í vegi að síra Birni sé ei veitt
það kall af stiftamtmanni, hjá hvorjum hann hafði um eitt ár eður þar um bil
þénari verið, að þeir vissu af kóngsbréfi því er innkomið væri að eg skyldi hafa
það fyrsta prestakall sem tilfélli. Eg svara: " Þó eg sé þeim presti lítið
kunnugur svo skal hann nú njóta madame Helgu kærustu sinnar því eg hefi lofað
henni öllu því mér væri mögulegt að gjöra henni til liðs og skal eg ei um það
sækja og látið þér þessi mín orð sem fljótast berast til þeirra." Hann segir: "
Ærlega og vel er þetta gjört og fyrir þau vel munandi", með enn fleirum orðum.
Fékk svo síra Björn án tafar greint prestakall. Fann eg þau síðar á Þingvöllum.
Voru þau þá í rúmi sínu einn morgun í velhressu standi. Minnustum við á fornar
viðræður. Prestur slær upp á gaman og segir: " Nú hefur kona þessi fengið þá
lækning er þú sást og sagðir hún þyrfti við." Eg óska henni langgæðrar lukku með
þann læknisdóm. Bjóða þau mér til sín þá eður einhvorn tíma eg væri á ferð til
lystisemis. En eg kvaðst mundi heimsækja þau ef mér lægi á þeirra liðveislu og
þau gæti úr ráðið hvorju þau vel tóku. Meðan við áttum þessar viðræður þá sat
þjónustustúlka þeirra anspænis móti mér sem hafði mjög hreint og þægilegt
yfirbragð svo eg fékk góðan geðþokka til hennar því mér sýndist hún búa yfir
góðu geðslagi. Vissi eg ei fyrr en síðar að þetta var ættingi minn, og hét
Kristín Sigurðardóttir. Hvor endalykt varð á þessu vinfengi varð síðar sú raun á
að fallvallt er að reiða sig upp á höfðingjana á stundum og velgjörðir launast
oft ei eftir verðugleikum. KAP. XXXIII. Áður en eg öðlaðist áðurnefnda kóngsnáð
og æruskenk hlaut eg margt og mikið að líða af vondum og öfundsjúkum mönnum því
þess framar sem guð blessaði mig og stóð með mér í öllu, þess meir ólmuðust þeir
að sverta mig og gjöra mér allt til mein, svo segjast mætt, eg yrði þar í
Mýrdalnum fyrir þeim verstu og fólskustu mönnu, er þar voru til á þeirri tíð.
Get eg þó ei nema þeirr, er eg komst í opinberar lagadeilur við. Einn hét Árni
Jónsson. Hann var landseti í Reynirshverfi. Eg fór svo vel með hann sem eg kunni
og umleið hann oftsinnis og gaf honum upp skuldir. Eitt sinn, er eg kom til hans
að heimta þær, og eg vissi hann hafði efni snýst hann svo illa við að hann
segir: " Þínar umlíðanir hafa hleypt mér nú í þær", tekur upp staur og drífur
mig í burtu. Komst svo til laga og réttargangs okkar í milli sem þó niðurslóst
fyrir milligöngu annarra og gæflyndi mitt að ei var við hann gjört eftir
verðugleikum. Fór hann svo á eina klausturjörð, flosnaði þaðan upp og dó í
vesöld vestur í Gullbringusýslu. Annar heitir Árni Oddsson, fullur af hrekkjum,
falsi og vélum. Hann var og þar landseti minn. Hann lýsti mörgum ósannindum upp
á mig í okkar viðskiptum og þá hann opinberlega fyrir rétti hafði étið ofan í
sig sínar lygar og þvætting og beðið mig fyrirgefningar sleppti eg fríum þessu
þrælmenni. Þó var hann síðar sá fyrsti höfundur til minnar burtferðar úr
Mýrdalnum sem hér verður of langt í frásögu að færa. Hann hafði verið áður
vinnumaður sýslumanns Lýðs hvur eð hinum og öðrum veitti jafnan fylgi á móti mér
svo heimuglega sem mögulegt var. Þriðji hét Árni Þorgeirsson, gáfumaður en
falskur og undirförull, hafði fyrst verið landseti minn, síðan ráðsmaður hjá
sýslumanni með konu sinni. Þar um talast ei hvorsu þeir voru lyndislíkir í
lauslæti og fleiru. Hann varð búandi þar eftir á Hrífunesi. Kemur sýslumaður
honum til, sem Árni sagði síðar frá, að lögfesta sjónhending austur úr
svokölluðu Fauskalækjargljúfri yfir þverar Flöguengjar, móti hefð og öllum
réttindum. Útveguðu sér þar til lygavitni, sem varla nokkuð til vissu, hvar til
áðurnefndur Einar Eiríksson var forgöngumaður með þeim. Voru þar haldin um tvö
þing. Dæmdi svo sýslumaður eftir sjálfs síns og þeirra vild engið undan Flögu.
Eg sem þá var umboðsmaður yfir Flögujörðum var ei ánægður með þann dóm, stefndi
hönum til Alþingis er svo féll að sýslumaður var dæmdur að láta úti 1 rdr. til
jústiskassans, 3 rdr. til mín og dæma svo á ný aftur í héraði þar þessi hans
dómur var álitinn sem ódæmdur hvar til þó ekki kom því að fóveti Skúli, sem það
sama haust 1769 var hér á ferð, skipaði Flögubóndanum að brúka land jarðarinnar,
sem ætíð hefði brúkað verið, en sýslumaður og fylgjarar hans skyldu hætta, ef
þeir vildu ei ver færi. Fylltust nú enn framar af fjandskap mínir mótstöðumenn
við mig nema Einar Eiríksson lét af með kontrakt við mig hvar um áður er á
vikið. Eitt er til dæmis um umsátur þeirra þá við mig meðan málgrey þetta yfir
stóð. Eg gisti þá um nætur í Ásum hjá síra Sigurði Högnasyni er þar var þá
prestur. Svaf eg í rúmi fyrir framan svefnhús hans með rólegheitum því eg vissi
guð mundi gefa sönnu máli sigur. Mér heyrðist um morgun einn, þá eg svaf, vera
sungið þetta vers: Heiftarmenn herrans vaka etc. Við það vakna eg og segi til
prests: " Nú þyki þér eg hafa nógu lengi sofið, að þú fórst að vekja mig
þanninn." En hann svarar: " Annar vakti þig nú og sýnir þér hvað þú átt að gjöra
og búast við í dag." Það kom og fyrir dag sem þeir höfðu tilbúið um nóttina er
guð gjörði þó að öngvu. Ég hélt Flögujarðir í 17 ár. Fékk eg þær um nokkur ár
til ágóðanota Sigurði Magnússyni, fóstra Guðnýjar dóttur minnar. Fyrir einfeldni
mína að trúa fóveta Skúla fyrir uppboði á þeim í eitt skipti og annan hans
umgang með þá nýju jarðabók hleypti hann upp á mig fyrir þær 45 rdr. restance.
Stóð það jag yfir í nokkur ár að eg vildi ei betala þá skuld. Var sú sök
yfirskoðuð utan lands og innan og féll loksins af sjálfu sér. Eg var mitt í
þessu vafstri að segja jarðirnar af mér en fékk mig ei lausan þar til mér
lagðist að til liðs að Jón Eiríksson etasráð utanlands gat ei komið þar Jóni
bróður sínum til nokkrar menningar, fann því upp þetta ráð að veita og útvega
honum þetta lén. Leysti eg vel af hendi við hann jarðir og kúgildi og varð svo
laus við þær sem mér var stór lukka áður en upp komu ógnanir þær sem hér síðar
yfir gengu. Um þessi ár fór að heimsækja mig brjóstveiki svo þung að eitt sinn
hlaut eg að taka fjögur andartök að þessum orðum: Drottinn sé með yður. Þó
styrkti guð mig svo kröftuglega að aldrei féll eg frá í embættisverkum mínum. Sú
brjóstmæði batnaði mér þó mikið er eg komst hingað á Síðuna undir hreinna loft.
Öllum mínum líkamaburðum hélt eg og óskertum allt fram á mitt fimmtugasta og
annað ár. Mín góða kona varð og um þær mundir mjög heilsuveik svo við rúmið hélt
nærri heilt ár af vatnsótt og uppþembing, um þann tíma oft nær dauða en lífi sem
henni þó batnaði fyrir sérlegan guðs kraft og nákvæmustu viðleitni og ráð
landphysici, herra Bjarna, sem ekkert taldi eftir sér að koma þá til mín er eg
var í þeim bágindum staddur. Eg hafði og vilja og góð efni til að launa honum þá
ferð því á Felli græddi eg svo peninga að eg keypti 20 hundruð í Óslandi fyrir
norðan fyrir 80 rd. Átti þá og fyrirliggjandi 60 ríxdali, mátti þó rúmlega 40
rd. árlega útgefa í skólakost stjúpsona minna. Það jók og mikið á meinsemdir
konu minnar að dóttir hennar, Karítas, lét fallerast og hlaut því að giftast
manni þeim er hún nú á er heitir Þorsteinn Eyjólfsson, af góðu bóndaslekti
kominn, hann sjálfur góður smiður, verkmaður og prýðismaður í allri framgengni
svo sú gifting fór að öllu betur en mr. Vigfúsar bróður hennar er öllum sýndist
horfa til mikillrar farsældar. Mr. Jón Scheving bróðir hans var þá og búinn að
gefa sig í soldátastétt, svo hér bættist eitt á annað. Mátti eg nú kenna á blíðu
og stríðu, en guð veitti mér styrk og léttlyndi að bera það allt. Tók eg þá og
helst fyrir mig að stunda guðlega hluti, samansafna kvæðum, sálmum og bænum, er
gamalt fólk kunni, og eg sá með því vildi undir lok líða að börnum mínum kynni
að verða slíkt til nota og öðrum er það nema vildu eftir mig fráfallinn. Mitt í
þessu anstreymi blessaði guð mig svo með lands- og sjávargagni að eg þurfti
öngvan fisk til að kaupa til búsins heldur seldi hann vissum skiptavinum mínum
hér í austurpartinum í nokkur ár því eg fékk oft í skipparta og mannshluti mína
á milli 10 og 20 hundraða fiska, þar til afli sá lagðist frá, undir eins og
guðsdýrkun var minnkuð með helgidagaaftekningum, hafði þó 17 til 20 manns í
heimili að óreiknuðum sjúklingum er oftast voru þar hjá mér tveir og þrír. Eitt
áþreifanlegt dæmi hvorsu guði var umhugað að blessa mig af sjónum var þetta: Eg
átti að mestu leyti eitt skip er eg varð að flytja með mér út undir Dyrhólaey.
Þá úr hverfinu fór með búferli mín hafði eg fengið á það ánægjanlega menn til að
láta það ganga um vertíðina með öðrum skipum hvorja sýslumaður tældi aftur frá
mér, brúkaði þá svo á sitt skip, sem fékk 60 fiska hlut í 14 róðrum, sem þá var
minnstur hlutur í þeirri veiðistöðu þá vertíð. Þá eftir af henni voru tveir
dagar koma Meðallendingar vestur sem áður höfðu verið hásetar mínir. Biðja þeir
mig nú að taka skipið upp og fara með sér út á sjó því þá var gott færi. Fékk eg
svo marga að eg komst á eitt mitt ókunnugt fiskimið. Er það ei að orðlengja að
guð gaf oss þar af enum besta fiski og flyðri 60 fiska hlut á þessum tveimur
dögum. En það mesta af öðrum skipum hafði þá daga 7 fiska hlut. Dæmið sýnir að
enginn dregur þó ætli sér annars fisk úr sjónum. KAP. XXXIV. Stjúpsynir mínir,
Jón og Vigfús Schevingar, sem er móðurættar bínafn þeirra voru báðir að líkamans
skapnaði mannborulegir og ásjálegir menn, náttúruskarpir og skýrir og fengu því
eina þá ágætustu vitnisburði úr skóla upp á skarpleika sinn og lærdóm, ásamt
lifnað, voru þeir þó ei lyndislíkir. Sá eldri var framar en frá verður sagt,
óstöðuglyndur, sló sér út við alla, lét ganga á hvorju sem vildi, lofaði ofmiklu
og varð því að brúka pretti. Hann greip og tók þankalaust hvað fyrir hendi var.
Stundum kom ei til skila það með honum var sent og í mörgu sást fyrir hans
sterka ólán og lauslyndi. Hinn þar á móti sérlega guðhræddur og það besta
prestsefni, stöðuglyndur í hvörju hann tók fyrir sig, góðgjarn við alla og
örlátur í máta, staðfastur í tryggð, þar hann tók henni, og lofaði ei framar en
enti en ofurþver og næsta óvíkjanlegur þar hann vildi ei nema lempni væri brúkuð
og því fór svo illa milli hans og konu hans að hún var sérgóð, uppstökk og
ólempin. Svo sem nú að Jón stjúpsonur minn var laus í öllu sínu ráði ráðfærði eg
mig við hans helsta og næsta formyndara nær hann var út úr skóla kominn hvorninn
eg skyldi mér með hann haga. Þessi hans formyndari var amtmaður sálugi, herra
Magnús Gíslason, hávitur og ráðhollur höfðingi. Var eg ætíð í stórri gúnst og
metum hjá honum og kom hann mér tvisvar áður til góðs liðs með þennan minn
stjúpson að leysa hann úr vanda. Hann svaraði mér skriflega að eg skyldi láta
hann sigla, hann kynni þar sjá að sér og setjast því þar væri náungar hans fyrir
eftir hvorjum hann kynni taka sig. Lét eg hann svo sigla og fékk honum þá
mestallan föðurarf sinn upp á 166 rd. og mikið af öðru, sem ei verður upp talið.
Hann komst lukkulega út af landi, deponeraði og fékk hrós fyrir það og í hasti
hafðist þar upp. Hleypti sér í stáss og pragtugheit, varð strax vel bekenndur,
tók sér fyrir stallbræður þá sem honum voru lyndislíkir, eyddi svo með þeim og
spanderaði því hann átti þar og þar þraut tók hann til láns, sendi inn ýmsum
foræringar en fékk lítið út aftur. Árið eftir gjörði hann inn lystireisu að
yfirskini en var þó raunar að fá sér peninga. Vildi eg þá láta hann ei aftur út
fara en réði þar ekkert við. Seldi hann þar fyrir norðan 30 hundruð í jörðu, sem
kona mín átti, með enn fleiri sóan sem hann lét okkur þó ekkert af vita. Svo
sigldi hann aftur þar fyrir norðan en hér sunnanlands sigldi það sama haust
sýslumaður signor Brynjólfur Sigurðsson sem með aldrinum varð sárlega ágjarn.
Jón kemur snart í vinskap við hann, selur hönum allan Reynirinn, svo vel það
hann sjálfur átti, sem var helmingur við bróður hans, sem og það sem þessi hans
bróðir átti með svoddan lögleysu, sem sorg er á að minnast. Sýslumaður sparaði
honum ekkert peninga til að ná þessu höfuðbóli og fékk honum fyrst út í hönd 300
ríxdali og eitt hundrað þar eftir, kemur svo inn til lands aftur á Eyrarbakka,
aðspurður þar af vissum mönnum hvorja lukku hann hafi út sókt, svarar aftur og
segir: " Eg eignaðist allan Reynir í Mýrdal því bevísingar eru þar til í vasa
mínum." Þeir við hann áttu tal svara: " Mun honum síra Jóni Steingrímssyni ei
falla þetta þungt?" Hann svarar: " Hvað megnar hann á móti mér þar hann verður
nú að útleggja 600 rd. til Jóns stjúpsonar síns og óttast eg hann slétt ekkert,
jörð sú er orðin mín." Litlu eftir þetta ríður hann austur að Hlíðarenda,
skrifar mér þaðan til að finna sig hið snarasta því þar liggi mikið á. Eg var þá
að taka ofan Reynirskirkju og mátti því ekki í það sinni finna hann, sem eg
skrifaði til baka, hvað mér varð að allri lukku sem von var. Fékk eg að vörmu
spori bréf frá hönum til baka, fullt af stórmennsku og hótyrðum hvar í hann
yfirlýsir skuldinni, heimtar af mér þar ofan á allar leigur og landskuldir af
eigninni, heimtar hana í standi með öllu tilheyrandi fyrirbýður mér framar með
þann eigindóm að sýsla sem sína eign. Eigi kom mér þessi fregn vel né
hentuglega, hélt þó fram verki mínu við kirkjuna, fer síðan þá Alþingistími var
kominn á sýslumanns fund. 1. Frá Kalman og Kýlan. Það er upphaf þessarar sögu,
að Kalman og Kýlan hétu bræður tveir í Suðureyjum. Þeir fóru til Íslands, er
land var lítt numið. Höfðu þeir á skipi sínu búshluti og kvikfé. Fengu þeir
veður hagstæð og tóku Hvalfjörð síð sumars. Kalman átti þrjá sonu, svo um sé
getið, Kormák og Kýlan nefna sumir tvo. Vóru þeir frumvaxta, þá er Kalman kom
út. Sturla hét inn þriðji. Það er sagt, að þeir bræður sigldu fyrst undir Noreg,
en frágu þar ófrið mikinn, því Haraldur lúfa lagði land allt undir sig, og
sigldu þeir fyrir Agðanes byrjargol nokkuð. Sáu skipverjar þá, að þurs einn sat
á landi, og beiddist fars til Íslands. Sá var ungur mjög, en þó allófrýniligur.
Þar af þótti mönnum óheill standa, ef slíkum vættum var synjat bæna, og tóku
þeir bræður við honum og kölluðu Surt, en litlu síðar en þeir yrðu landfastir,
hvarf Surtur, og spurðist eigi til hans lengi síðan. Kalman sat við Kalmansá um
veturinn. Drukknuðu þá á Hvalfirði synir hans tveir inir eldri. Fyrir því nam
hann eigi yndi við sæ niður. Leitaði hann þá upp til fjallanna og nam síðan land
fyrir vestan Hvítá millum Fljóta, Kalmanstungu alla og svo allt austur undir
jökla, sem grös eru vaxin, og bjó í Kalmanstungu. Kalman var gildur bóndi.
Sturla, sonur hans, var mikill maður og efniligur. Þá er mælt, að menn yrðu
varir við Surt, er Sturla var fulltíða, í Surtshelli upp með Fljóti. Vóru þar
kallaðar Hellisfitjar. Kýlan, bróðir Kalmans, nam land og bjó fyrir neðan
Kollshamar. Hans sonur var Kári, mikill maður og styrkur og heldur óeirinn. 2.
Frá Hrosskeli og Þorvarði. Brandur nefja hét maður ágætur, faðir Þorsteins, er
átti Lofthænu, dóttur Arinbjarnar hersis úr Fjörðum. Systir Lofthænu var
Arnþrúður, er átti Þórir hersir Hróaldsson, og var þeirra sonur Arinbjörn
hersir. Móðir þeirra Arnþrúðar var Ástríður slækidrengur, dóttir Braga skálds og
Lofthænu, dóttur Erps lútanda. Sonur Þorsteins og Lofthænu var Hrosskell, er
átti Jóreiði, dóttur Ölvis Finnasonar, Möttulssonar konungs. Hrosskell var
mikill maður og styrkur. Fór hann út til Íslands með Jóreiði, konu sína, og kom
skipi sínu á Grunnafjörð og bjó fyrst á Akranesi. Síðan ömuðust þeir Ketill á
Akranesi og bræður hans við honum. Nam hann þá land í Hvítársíðu milli Kjarrár
og Fljóta og bjó að Hallkelsstöðum. Hallkell hét sonur hans, og var við hann
bærinn kenndur. Þorvarður hét maður. Hann var rammur að afli, og bjó hann þar,
sem heitir á Þorvarðsstöðum. Átti hann Fljótsdal allan upp með Fljóti, svo langt
sem vötn deila til Borgarfjarðar, allt á fjöll norður. Hans sonur var Smiðkell,
efniligur maður. Þorgauti, skipverja sínum, gaf Hrosskell land niður í Síðu, og
bjó hann á Þorgautsstöðum. Hans synir vóru þeir Gíslar tveir. 3. Frá Örlygi og
ættmönnum hans. Örlygur hét maður. Hann var Hrappsson, Bjarnarsonar bunu. Hann
var á fóstri með Patreki biskupi inum helga í Suðureyjum. Hann fýstist að fara
til Íslands. Bað hann Patrek biskup, að hann sæi um með honum. Biskup fékk honum
kirkjuvið og bað hann hafa með sér og plenarium og gullpenning og mold vígða, að
hann skyldi leggja undir hornstafi og hafa það fyrir vígslu, skyldi hann helga
Kolumbilla. Þá mælti Patrekur biskup: " Hvar er þú tekur land, þá byggðu þar
alleina, er þú sér þrjú fjöll af hafi og fjörð að sjá millum hvers fjalls og dal
að hverju fjalli. Þú skalt sigla að inu synnsta fjalli. Þar mun skógur vera, og
sunnan undir fjallinu muntu rjóður hitta og lagða upp eða reista þrjá steina.
Ger þar kirkju og bú þar." Örlygur lét í haf og með honum sá maður á öðru skipi,
er Kollur hét, fóstbróðir hans. Þeir höfðu samflot. En um vorið bjó Örlygur skip
sitt og sigldi brott með allt sitt vestan fyrir Barð, og er hann kom suður fyrir
Faxaós, þar kenndi hann fjöll þau, er honum var til vísað. Þar féll útbyrðis
járnklukkan og sökk niður, en er þeir sigldu inn eftir firði og tóku land, þar
sem nú heitir Sandvík á Kjalarnesi, þar lá þá járnklukkan í þarabrúki. Helgi
bjóla hét maður, sonur Ketils flatnefs, Bjarnarsonar bunu, er land hafði numið
að ráði Ingólfs Arnarsonar landnámamanns, Kjalarnes allt millum Mógilsár og
Mýdalsár, og bjó að Hofi. Örlygur var með Helga, bræðrungi sínum, inn fyrsta
vetur, en um vorið nam hann land að ráði Helga millum Mógilsár og Ósvífurslækjar
og bjó að Esjubergi. Hann lét þar og kirkju gera, sem honum var boðið. Hjálp hét
kona hans, en Valþjófur sonur þeirra. Hafði hann út komið með feður sínum og var
þá fulltíða og röskur mjög. Valþjófur nam Kjós alla og bjó að Meðalfelli.
Þorbjörn kollur hét sonur hans, faðir Hallveigar, er átti Þórður lambi. Það er
Valþýflingakyn. Signý hét dóttir Valþjófs, er Signýjarstaðir eru við kenndir.
Hana átti Grímkell, sonur Bjarnar gullbera. Þeirra synir vóru þeir Hörður, er
drepinn var í Geirshólmi, og Gnúpur, faðir Birnings, föður Gnúps, föður Eiríks
Grænlendingabiskups. Valbrandur hét annar sonur Valþjófs, og var hans sonur
Torfi, er síðar kemur við söguna. Þeir feðgar, Valbrandur Valþjófsson og Torfi,
bjuggu fyrst að Möðruvöllum í Kjós og vóru mjög fyrir bóndum. Síðan átti Örlygur
Hrappsson inn gamli Ísgerði, dóttur Þormóðs Bersasonar. Þeirra sonur var
Geirmundur, er bjó að Esjubergi eftir Örlyg, föður sinn, og Vélaug dóttir.
Dóttir Geirmundar Örlygssonar var Halldóra. Hennar fékk Þjóstólfur, sonur
Bjarnar gullbera. Þeirra sonur var Þorleifur, er bjó að Esjubergi eftir
Geirmund, móðurföður sinn, er Esjubergingar eru frá komnir. Þeir trúðu á
Kolumbilla, þótt þeir væri óskírðir. Þorleifur var tröllaukinn og tók þó
kristni. Frá honum er margt manna komið. 4. Frá ætt Illuga svarta. Grímur og
Hrómundur hétu bræður tveir háleygskir. Þeir fóru báðir til Íslands. Kom Grímur
háleygski út með Skalla-Grími, er gaf honum land milli Andakílsár og Grímsár.
Hans sonur var Úlfur á Geitlandi. Hrómundur, bróðir Gríms, sonur Þóris
Gunnlaugssonar, Hrólfssonar, Ketilssonar kjölfara, kom skipi sínu í Hvítá. Hann
nam Þverárdal og Þverárhlíð ofan til Hallarmúla og fram til Þverár. Hann bjó á
Hrómundarstöðum. það er nú kallað Karlsbrekka. Gunnlaugur hét sonur hans og var
kallaður ormstunga. Hann fékk Vélaugar, dóttur Örlygs, og bjó hann að
Gunnlaugsstöðum fyrir sunnan Þverá. Þeirra dóttir var Þuríður dylla. Þuríðar
dyllu fékk Hallkell Hrosskelsson á Hallkelsstöðum. Börn þeirra vóru þau
Þórarinn, Finnvarður, Tindur og Illugi inn svarti og Gríma, er átti Þorgils
Arason, og koma þeir Hallkelssynir allir við þessa sögu. 5. Frá landnámsmönnum.
Grímur hét maður, er land nam ið syðra upp frá Giljum til Grímsgils. Hans synir
vóru þeir Þorgils auga á Augastöðum og Hrani á Hranastöðum. Þorkell kornamúli
nam Ás inn syðra upp frá Kollslæk til Deildargils og bjó í Ási. Hans sonur var
Þorbergur kornamúli. Hann átti Ólöfu elliðaskjöld, dóttur Ófeigs og Ásgerðar,
systur Þorgeirs gollnis. Úlfur, sonur Gríms ins háleygska og Svanlaugar, dóttur
Þormóðar af Akranesi, nam land millum Hvítár og suðurjökla og bjó í Geitlandi.
Hans synir vóru þeir Hrólfur og Hróaldur, faðir Hrólfs yngra, föður Illuga ins
rauða. Þórarinn hét maður. Hann var illur og ódæll. Bjó hann í Hraunsási. Var
hann vígamaður mikill og rógsamur. Bölverkur hét sonur hans, mikill maður og
styrkur og ið mesta afarmenni, ef í deilur sló. Sigríður hét dóttir Þórarins.
Smiðkell tók þá við búi á Þorvarðsstöðum. Gerðist hann gildur bóndi og að öllu
vel menntur. Synir hans vóru þeir Auðunn og Þórarinn, kappar miklir og
ófyrirlátsamir. Fóstbræðralag gerðist á með þeim og Bölverki, syni Þórarins illa
í Hraunsási. Var hann kallaður Músa-Bölverkur. Hávaðasamir vóru þeir heldur og
ódælir. 6. Dauði Kalmans og Kýlans. Sturla, sonur Kalmans í Kalmanstungu, var
inn efniligasti maður. Hann setti bú saman og bjó fyrst á Sturlustöðum upp undir
Tungufelli upp frá Skáldskelmisdal og þótti göfugur maður. Það var eitt sinn, að
Kalman bóndi fór að hitta frillu sína suður yfir Hvítá, og var hann þá gamall.
En er hann vildi heim, hafði áin vaxið mjög. Reið Kalman eigi að síður á ána.
Ætlaði hann að láta hestinn sveima að yfir. Svalg þá straumrinn hann og hestinn
og kafði hvorntveggja til bana. Rak lík Kalmans á sama land og hann hafði frá
riðið. Var þá sent eftir Sturlu, syni hans, og lét hann heygja Kalman þar, sem
hann hafði á land rekið, og er haugur hans á Hvítárbakka fyrir sunnan. Eftir það
fór Sturla byggðum í Kalmanstungu og bjó þar síðan. Hafði hann goðorð og var
kallaður Sturla goði. Bjarni hét sonur hans, er síðar varð ágætur maður. Skömmu
síðar andaðist Kýlan undir Kollshamri. Kári, sonur hans, tók þá við föðurleifð
sinni. Þótti hann miðlungi góðgjarn. Hann var kvongaður. Sonur hans hét Kýlan.
Var hann heitinn eftir föðurföður sínum og var röskligur maður og þótti að öllu
föðurbetrungur. 7. Víg Karla og frá Þjóðólfi. Úlfur á Geitlandi gerðist nú
gamall, og tóku nú synir hans við fjárforsjá. Hrólfur var fyrir þeim og elstur.
Allir vóru þeir Úlfssynir mannvænligir menn. Maður er nefndur Karli og var
Konálsson, leysingi þeirra Hrólfs. Bjó hann á Karlastöðum. Þjóðólfur hét sonur
hans, knáligur maður. Var hann löngum að Smiðkels og fóstursonur hans. Gerðust
þeir fóstbræður, Smiðkelssynir og hann. Músa-Bölverkur var inn fjórði. Það er
mælt, að þeir fóstbræður hefði ærið traust á jötninum Surt í Surtshelli, en
ógerla vita menn, hvort hann var sonur Surts þess, er utan hafði komið með þeim
Kalman og Kýlan bræðrum, eða eigi, þó glíkindi öll á þættu og flestir telji svo
verið hafa. Þá bjó Kári Kýlansson að Kollshamri. Áttu menn fénað saman upp um
skóga, og gekk mjög sjálfala bæði naut og sauðir. Það var á einu hausti, að menn
réttuðu nautfé sitt við Hvítá. Þrættu þar menn um uxa nokkurn mikinn, hverr
eigandi væri að. Taldi Kári sér uxann, en Karli á Karlastöðum bað nábúa sína
sanna, að hann ætti. Deildu þeir lengi, og lá við, að barist yrði, því að
Geitlendingar fylgdu Karla, en Sturla goði Kára, frænda sínum, og Þorbergur
kornamúli. Var þá leitað vættisburða, og gengu þeir allir í vil Karla. Var það
sannara. Tók hann þá uxann, sem vera átti, og skildu við það. Er eigi getið, að
þeim Sturlu og Úlfssonum yrði þetta að sundrþykju. Litlu síðar var það, að Kári
eggjaði þræl sinn að fara til og drepa Karla. Kvaðst hann mundu gefa honum
frelsi og fé mikið. Gein þrællinn skjótt við flugu þeirri. Hljóp hann þá suður
um hraun og lét sem ær væri. Hafði hann höggspjót mikið, er Kári hafði gefið
honum. Karli sat á þreskildi, er þrælinn bar að. Kvaddi hann eigi Karla og hjó
hann þegar banahögg, hljóp heim síðan og segir Kára. Lét hann vel yfir. Þrællinn
beiddist þá launanna. Kári mælti: " Skyldur ertu, þræll, fastur á fótum, að
vinna slíkt, er eg til mæli, og hefir þú ærin laun, ef eg gef þér spjótið, er þú
vóst hann með." Þrællinn kvað honum illa farið að eggja sig til stórræða, en
svíkja sig á svo gert ofan um frelsi og fé, er hann bauð honum til, og kvaðst
eigi svo búið þola. Kári brá þegar sverði og hjó hann banahögg og lést hafa
ætlað honum þau launin. En á Karlastöðum, er það að segja, að konur fundu bónda
veginn. Var þegar sent til Hrólfs á Geitlandi. Sendi hann þegar mann yfir á
Þorvarðsstaði eftir þeim fóstbræðrum. Kómu þeir skjótt Smiðkelssynir og
Þjóðólfur. Fóru þeir þegar á Karlastaði með Úlfssonum og veittu Karla umbúnað og
nefndu votta að benjum. Var leitað að vegandanum. Spurðist það eitt, að þræll
Kára hefði hlaupið um hraun ofan og lýst vígi á hendur sér við smalamann frá
Ási. Riðu þeir þá ofan undir Kollshamar við fimmtánda mann og heimtu út Kára.
Var hann fámennur fyrir og gekk út við heimamenn sína og Kýlan, sonur hans. Þá
mælti Hrólfur: " Kunnugt mun þér, Kári, að Karli bóndi er veginn af þræli þínum,
og máttu þegar selja hann fram, en fyrir því að misþokki var á með ykkur Karla,
er oss grunur á, að þú sért nokkurs af valdur. Mun og svo virt af sumum mönnum,
að þú sért ráðbani hans." Kári mælti: " Ekki þætti glíkligt, að eg hefði svo um
klappað sem komið er, væri eg valdur að banaráðum við Karla, og mun eg ótrauður
að framselja þrælinn." Bað hann þá heimamenn sína taka hræið í útibúri og sýna
þeim. Var það þá gert. Hrólfur mælti: " Vandast nú málið, eða hverr hefir
vegið?" Kári mælti: " Því drap eg hann fyrir ódæði slíkt, að hann hlypi eigi í
höfuð fleiri dugandismönnum. Vó eg hann, þegar eg vissi, hvað orðið var, enda
var hann ær, og synja eg allra bóta fyrir hann. Væntir mig þess af ykkur
Úlfssonum, að þið megið sjá sýknu mína og láta því svo búið standa, ella eg færi
lögvörn fyrir mig." Þá mælti Auðunn Smiðkelsson: " Hafa mundi hann spjót þitt,
og ertu allótrúligur." Kári mælti: " Vætti eg um örlög þín, Auðunn, að þeygi
muntu sáttgjarn verða." Þjóðólfur mælti: " Finna vil eg Sturlu goða og vita,
hvað hann leggur til. Þykir mér illa úr seljast, ef faðir minn liggur óbættur
fyrir þræli Kára." Skildu þeir við það, og riðu þeir Hrólfur og Smiðkelssynir í
Kalmanstungu og hittu Sturlu að máli. Svarar hann fáu og kvaðst ekkert kunna til
að leggja, lét Kára mundu verjast mega, er hann drap þrælinn. Bauð hann að
gerast vinur þeirra að meiri, ef þeir léti kyrrt, kvað þetta vandamál svo mikið,
að ósýnt væri, hverir beri hærra hlut," en frændur mínir eiga hér hlut að, og má
eg eigi með öllu synja þeim liðsinnis, ef í þingdeildir kemur." Hrólfur bað þá
Þjóðólf að meta vel tillögur Sturlu, kvað hann ágætan mann," og góður er
vinskapur hans. " Þjóðólfur mælti: " Því að einu mun eg heita að hefna eigi
föður míns, komist eg í færi, að eg viti eigi með vissu, að Kári sé sannur
ráðbani hans." Sturla mælti: " Hví mundi Kári vega þrælinn, væri hann eigi sýkn?
og er það eigi dugandismanna, sem eg ætla Kári sé, frændi minn." Þá svarar
Auðunn og mælti: " Annað tveggja ertu of frændrækinn, Sturla, eða þú ert dulinn
mjög að honum. Uggi eg, að hann sé manna lævísastur, hvernig sem hann nú lætur."
Sturla svarar: " Ekkert rekur þig, Auðunn, það betra sé að spilla friði að svo
vöxnu máli. Mundi og Smiðkell, faðir þinn, hafa öðruvísi um mælt." Auðunn mælti:
" Eg ætla hvorngi okkar beturfeðrung." Hrólfur og þeir bræður, Hróaldur og
Illugi, báðu þá að leiða eigi slíkt til sundurþykkju. Varð það þá fyrir umtölur
þeirra, að þeir skildu vinir að kalla. 8. Frá Hellismönnum og víg Kýlans. Annað
sel áttu þeir ofan með Fljóti. Þess gætti maður, sá Þorvaldur hét. Var hann
frændi þeirra Smiðkelssona. Eiríkur hét bróðir hans, afburðamaður um afl og
vöxt. Ólst hann þar upp með þeim Smiðkeli og var skáld gott. Örn Austmaður var
að veiðum hvert sumar og var ærið fengsæll. Þeir Smiðkelssynir gerðu sér vígi
gott í hellinum Surts, því mjög treystu þeir á mátt og hylli jötunsins. Sátu
þeir þar ýmist og menn þeirra eða heima á Þorvarðsstöðum. Höfðu þeir fé ærið og
þó bú kostnaðarsamt og mannmargt. Vóru þeir síðan kallaðir Hellismenn. Það var
eitt sinn, að Bölverkur reið í Hraunsás. Þá var Þórarinn, faðir hans, gamall
mjög og sjónlaus með öllu. Þeim feðgum varð margrætt. Þá mælti Þórarinn: " Hefir
þú spurt, hversu Kári hefst við? Hefi eg frétt, að hann lét drepa Karla og dræpi
síðan þrælinn af yfirdrepskap einum. Hafa heimamenn hans út borið, en hann
þykist hafa vælt þá, er eftir leituðu, í mesta lagi, og eru slíkt hnyttibrögð
mikil." Bölverkur svarar fáu og tók tal annað. Þjóðólfur var nær og heyrði
gerla, hvað Þórarinn mælti. Brá hann litum, en svaraði engu. Riðu þeir Bölverkur
heim og ræddust við, og kom þar niður talið, hversu með skal fara eða eftir
leita, hve satt væri um athafnir Kára. Kómu þeir á Þorvarðsstaði og sögðu
Smiðkelssonum. Þá mælti Auðunn: " Fyrir löngu vissi eg, að hann var sekur, þótt
eg hafi kyrrt um látið." Þjóðólfur mælti: " Hvert liðsinni skal eg eiga, þar sem
þú ert, fóstbróðir, að eigi standi svo búið, og kveð eg ykkur helst að því,
frændur mína og fóstbræður, Þórarin og þig. Er eg allur fyrir borði, nema þið
dugið mér, ef til hefndanna kemur." Auðunn mælti: " Eigi munt þú þurfa
fjölmenni, ef þú bregður við skjótt, áður njósn fari af fyrirætlan þinni. Skaltu
ríða þegar í kveld við sjöunda mann og koma Kára á óvart og pína til sagna, ella
drepa að öðrum kosti." Þórarinn kvaðst með honum vilja fara. " Eigi er það mitt
ráð," kvað Auðunn," hafa þeir því brýnari sakir á oss um liðveislu við Þjóðólf."
Og fór það fram, sem Auðunn vildi, að Þjóðólfur fór við sjöunda mann, og kom
hann í hóla nokkura skammt frá bæ Kára. Hafði Kári þá riðið á nes út aftaninn
áður, en Kýlan fór að hrossum um hólana. Sá hann menn þessa með vopnum og vissi
eigi, hverir vera mundi. Hafði hann eigi annað vopna en skjöld sinn og öxi
mikla. Þá mælti Þjóðólfur: " Þar fer Kýlan, og drepum hann, því eigi er
fullhefnt, nema tveir komi fyrir svikin og vígið." Hljópu þeir þá að honum og
sóttu hann. Varðist Kýlan litla hríð, áður Þjóðólfur bað þá, er með honum vóru,
engan hlut að eiga með þeim. Börðust þeir þá tveir enn um hríð. Klauf Kýlan
skjöld Þjóðólfs. Renndi öxarhyrnan ofan í lærið, og varð það svöðusár. Gekk þá
öxin af skaftinu. Þjóðólfur hjó þá til Kýlans, og kom á brjóstið, er hann var
berskjaldaður, og gekk á hol. Var það hans bani. Síðan riðu þeir að bænum og
spurðu, að Kára var eigi við kostur. Eigi lýsti Þjóðólfur þar víginu, en er þeir
riðu heimleiðis, kvað hann 9. Brenna Kára Kýlanssonar. Þeir Þjóðólfur riðu nú
heim á Þorvarðsstaði og sögðu tíðendin, að Kýlan Kárason var veginn. Auðunn kvað
það illa orðið," og kom ómakliga niður, ef Kári skal undan stýra, illmenni
slíkt, eða hvort hefir þú, Þjóðólfur, nokkuð lýst vígi Kýlans?" Hann mælti: "
Eigi enn." Þá mælti Auðunn: " Þér er einsætt að bregða við nú þegar og ríða að
Kára. Mun hann nú heim kominn og ugga eigi að sér. Verður eigi seinna betra, er
hann veit vígið." Reið nú Þjóðólfur aftur, og réðst þá Þórarinn til með honum.
Fóru þeir alls sextán saman, Þjóðólfur og Þórarinn Smiðkelsson, Músa ölverkur
var inn þriðji, fjórði og fimmti Eiríkur og Þorvaldur bræður, sétti Örn
Austmaður og tíu aðrir og einn þeirra Þormóður Þrasason, er nýkominn var til
Hellismanna, kominn af Ströndum norðan, því sekur hafði hann þar orðið of víg.
Kómu þeir um elding nætur undir Kollshamar og tóku þar dyr allar. Var þá Kári
heim kominn. Hafði hann eigi fleira manna en heimamenn sína. Vóru það fimm
húskarlar og konur margar. Þjóðólfur spyrr, ef Kári væri inni. Kári kvað svo
vera. Þá mælti Þjóðólfur: " Nú kann eg að segja þér víg Kýlans, sonar þíns. Er
eg og að fullri raun kominn, að þú ert sannur ráðbani föður míns. Ætla eg nú svo
til, að til skarar mætti skríða um skipti vor. Eru þér nú tveir kostir fyrir
höndum, að ganga út og berjast við mig, hinn annar að brenna hér inni. Skal nú
eigi undan dragast að hefna á þér strákskapar þíns." Kári mælti: " Þykkist þú
enn eigi fullhefnt hafa á sýknum manni, vega fyrst son minn og mig síðan, og eru
slíkt firn mikil. Skal og einhver ykkar ekki frá tíðendum segja, áður eg sé við
velli lagður." Tók þá Kári til spjóts síns og lagði út um dyrin. Nam lagið
lærið, og skeindist Þjóðólfur lítið. Þórarinn hjó þá spjótið af skaftinu fyrir
Kára. Læsti Kári dyrunum, en þeir Þjóðólfur sendu eftir eldi til næsta bæjar og
gerðu bál mikið á húsum uppi af birkivið, er þar lá. Tóku brátt húsin að loga.
Gengu þá út konur og húskarlar tveir. Engra bað Kári þá griða, vóru þá og engi
boðin. Féll þar næst ofan skálinn. Tróð Kári nú þekjuna, er niður féll, og skaut
út á þá af handboga. Varð hann þeim skeinuhættur og varð þriggja manna bani,
áður hann féll. Lést hann þar. Brunnu með honum þrír húskarlar hans og tvær
konur, er eigi höfðu út komist. Eftir brennuna riðu þeir Þjóðólfur til
Þorvarðsstaða og sögðu sem orðið var. Þá kvað Þjóðólfur vísu þessa: Auðunn lét
vel yfir og kvað Kára og hans maka eigi sparandi. 10. Hefjast deilur við Sturlu.
Brátt spurðust þessi tíðendi og þóttu mikil vera, því marga áttu þeir feðgar
frændur og eftirtalsmenn. Í þann tíma hafði Illugi inn svarti tekið við búi á
Gilsbakka í Hvítársíðu, og var hann höfðingi þar í Síðunni. Vóru þeir
Hallkelssynir bræður hans, Tindur, er bjó á Hallkelsstöðum, Þórarinn og
Finnvarður. Vóru þeir ýmist í förum eða með þeim Illuga og Tindi. Illugi átti
Ingibjörgu, dóttur Ásbjarnar auðga frá Ásbjarnarstöðum, Harðarsonar úr Hörðudal.
Þeirra synir vóru þeir Gunnlaugur ormstunga, Hermundur og Ketill, en Kolfinna
dóttir. Hennar fékk síðar Hrútur Tannason. Torfi Valbrandsson bjó þá á
Breiðabólstað í inum nyrðra Reykjadal. Hafði hann fengið Þóroddu Önundardóttur
breiðskeggs, Úlfarssonar, Úlfssonar Fitjumskeggja, Þórissonar hlammanda. Bróðir
Þóroddu var Tungu Oddur, en Geirlaug var móðir þeirra, dóttir Þormóðar á
Akranesi, systir Bersa, föður Þorgests, föður Starra að Hólmi. Hafði Þóroddu
fylgt að heiman hálfur Breiðabólstaður. Því réðust þeir þangað feðgar,
Valbrandur og Torfi. Þorkell hét sonur Torfa. Þeir Illugi svarti og Torfi vóru
vinir Sturlu goða, og réðu þeir náliga öllu þar um sveitir. Sturla ríður þessu
næst á Gilsbakka og hittir Illuga og biður hann eiga hlut að málum þeirra
Hellismanna, annað tveggja til sekta eða mannhefnda. Illugi mælti: " Vænligast
sýnist, að leitað sé um sættir ið fyrsta sinni, því margir ætla, að Kári hafi
eigi saklaus drepinn verið, þó Kýlan væri með öllu sýkn, og mun eg veita þér til
þess með bræðrum mínum brautargengi." Lét Sturla sér það vel líka, og skildu við
það. Þaðan reið Sturla á Breiðabólsta og vekur ið sama mál við Torfa. Hann bað
Sturlu bjóða sættir," en vilji þeir engi boð þín eða handsala tryggðir og bætur
fyrir víg Kýlans, muntu stefna málinu til Kjalarnesþings. Skal eg þá að duga
þér, ef í þingdeildir kemur. Er það mitt ráð, að þú ríðir fyrst á Þorvarðsstaði
og fáir til með þér Hallkelssonu og beiðist bótanna fyrir víg Kýlans, því að
allillt mun að hefja eftirmál Kára. Vitu flestir, að hann var ráðbani Karla, en
svari þeir engu sáttgjarnliga til, muntu stefna þeim." Sturla kvað svo vera
skyldu og lést hafa svo um hugað málið," en hafa vildi eg fleiri viturra manna
ráð, því stórir gerast nú Hellismenn, og þess væntir mig, að erfitt mun að sitja
samsíðis þeim, er stundir líða fram." Ríður Sturla heim við það, fór síðan undir
Kollshamar og tók undir sig fé allt þeirra feðga, frænda sinna, Kára og Kýlans.
Var þá auðsætt, að með öllu tók hann að sér vígsmálin. Hét síðan á Brennu, þar
Kári var brenndur, en Kýlanshólar, þar Kýlan var veginn. 11. Frá Hellismönnum og
stefnuför Sturlu. Þá er þetta var tíðenda, var Hrólfur inn auðgi á Geitlandi
andaður. Réð þá fyrir búinu Hrólfur inn yngri, sonur Hróalds. Var hann garpur
mikill og hafði lengi utan verið. Hann átti Þórríði Valþjófsdóttur, Örlygssonar
frá Esjubergi, systur Valbrands, föður Torfa. Synir þeirra vóru þeir Illugi og
Kjallakur, er síðar bjó að Lundi í syðra Reykjadal, og Sölvi, er bjó á
Geitlandi, eftir það réðst Hrólfur vestur að Ballará, sem síðar segir, en
Þórlaug gyðja dóttir. Hróaldur, faðir hans, var þá gamall og var þá með honum.
Þeir Smiðkelssynir fundu Hrólf og báðu hann liðs, ef Sturla vildi á hefnileið
snúa, og kváðust það spurt hafa, að þeir Torfi og Hallkelssynir mundu honum
liðsinnir um eftirmálin þeirra feðga. Hrólfur kvaðst mundu um sættir leita, lét
Kýlan verið hafa saklausan, en Kára sannan að sök. Bað hann þá gera sér orð, ef
Sturla kæmi. Tóku þeir því með þökkum og fóru heim síðan. Vóru þeir þá með menn
sína alla í hellinum. Litlu síðar sendi Sturla ofan í Síðu eftir þeim
Hallkelssonum. Brugðu þeir við skjótt og kómu við þrjá tigu manna í
Kalmanstungu. Þar vóru þeir Illugi og bræður hans þrír og Gísli Þorgautsson frá
Þorgautsstöðum. Sturla var þar fyrir með tvo tigu manna. Vóru með honum
Þorbergur kornamúli og þeir bræður, Hrani af Hranastöðum og Þorgils auga af
Augastöðum, synir Gríms, er land hafði numið frá Giljum til Grímsgils. Grímur
hét sonur Hrana, mikill maður og styrkur, en heldur óeirinn. Var hann
Stafngrímur kallaður og bjó á Stafngrímsstöðum við Hvítá. Var hann vinur Sturlu
og fóstbróðir hans. Löngum var hann með honum og latti hvergi, ef nokkuð þyrfti
að reyna. Riðu þeir nú Sturla og Hallkelssynir á Þorvarðsstaði og fundu Smiðkel.
Vöktu þeir við hann um eftirmálin. Var Sturla fyrir svörum. Smiðkell var við
aldur, er hér var komið. Kvaðst hann engu svara um málaleitan þá, segir þá sonu
sína og menn þeirra vera þar til reiðu, ef mönnum þætti þeir Kári hafa verið
vegnir að saklausu. Sturla mælti: " Leggja máttu til þín holl ráð, bóndi, að vel
verði um svarat. Skal eg eigi með ofsa eftir leita, og máttu skirra svo
vandræðum. Þolum vér eigi með öllu, að frændur vorir liggi óbættir." Smiðkell
mælti: " Einkis mun eg um biðja, að Kári sé bættur. Þykir mér slíkt landhreinsun
að ráða af dögum þjófa og illmenni, sem Kári var." Illugi bað þá eigi dveljast
að Smiðkels, og nýtir eigi af honum. Riðu þeir þá á Fitjarnar, en er þeir
Hellismenn sjá för þeirra, gengu þeir allir í vígið með vopnum sínum. Vóru þeir
þar sextán saman, Auðunn og Þórarinn, Þjóðólfur og Bölverkur, Eiríkur og
Þorvaldur, bróðir hans, Örn Austmaður og níu aðrir fylgdarmenn þeirra. Var vígið
gott og rammgert af grjóti einu. Þeir Sturla stigu af hestum sínum og gengu með
flokkinn að víginu. Sturla mælti: " Svo er varið ferð vorri, að eg vil beiðast
bóta fyrir víg frænda minna og leita eftir sáttvænliga. Hafið þér mikið að gert,
að kyrrt skuli liggja." Auðunn svarar: " Flestir munu mæla, að Kári hafi eigi
drepinn verið að saklausu, er hann var bæði þjófur og morðingi, og þarftu eigi
slíks að leita, en hálfra bóta mun þér eigi varnað fyrir víg Kýlans." Sturla
mælti: " Hvort eruð þér allir á sama ráði og Auðunn, að neita bótum?" Þá svarar
Þórarinn Smiðkelsson: " Ekki mun þér sæmd í að mæla eftir Kára. Var hann inn
mesti óaldarmaður, og ertu miðlungi góðgjarn, er þú fer með slík erendi." Sturla
taldi þá rofið hafa sættir við sig. Þjóðólfur svarar: " Til mín muntu því víkja,
en því einu hafða eg heitið að sættast, Sturla, og hefna eigi á Kára, að eg
hefði eigi fyrir satt, að hann væri ráðbani föður míns. Er og slíkt vel boðið,
að bæta Kýlan að nokkru, því brýnar sakir vóru á Kára, að hann hafði fyrirgert
sér og meira fyrir svik sín og vélræði. Vóru þeir og hvergi jafnir menn, faðir
minn, Karli, og hann." Sturla mælti þá: " Svo þykjumst eg hafa gott mannval, að
eigi mun með öllu tjá að neita bótum, og megið þér sjá, að vandræði mun af
standa, ef svo skal verða svarað." Illugi mælti: " Ráð kalla eg ykkur,
Hellismenn, að bæta Kýlan að fullu, og að því mun eg veita Sturlu." Auðunn kvað
hvergi meira boðið. En er þeir ræddust þetta við, riðu þar að átján mann sunnan
yfir hraunið. Var þar Hrólfur og synir hans, Kjallakur og Sölvi, með
Geitlendingum. Stigu þeir af hestum sínum og stóðu allskammt frá með vopnum.
Vissu þeir Sturla ógerla, hvert erendi þeirra var. Þá stefndi Sturla
Hellismönnum til Kjalarnesþings og lét varða skóggang. Hrólfur gekk þá að og bað
menn sættast. Sturla kvað þá öllum sáttum neita, þeim er nokkur sæmd væri í.
Hrólfur spyr, hverjar boðnar séu. Illugi kvað Sturlu sættast vilja, ef Kýlan er
bættur heilum bótum, en fyrir víg Kára og brennu komi hálf manngjöld, en hálf
falli niður fyrir gagnsakir. Hrólfur mælti: " Einkis mun eg þá um leita, ef eigi
er betur boðið af hendi Sturlu, svo illa sem Kári fór með sínu ráði." Þá kvað
Þjóðólfur vísu þessa: og segir Þjóðólfur í vísu þessari, að grýta skuli á þá
Sturlu. Þá kvað Eiríkur skáld vísu: Þeir Hellismenn höfðu grjótið gnógt í
virkinu, því þegar vóru þeir búnir til varnar, og eggjuðu þeir Þjóðólfur og
Eiríkur til aðsóknar. En þeim Sturlu sýndist allóárenniligt, er uppi fyrir var
einvalalið með ærnu grjóti, en borin von, að Hrólfur og Geitlendingar léti
hlutlaust. Réðu þeir það af að ríða frá að sinni og stefndu áður vígsmáli Kýlans
og brennusökinni til Kjalarnesþings og riðu heim síðan. 12. Frá þingreið og
deilu. Nú hafði Illugi, er kallaður var inn rauði, sonur Hrólfs á Geitlandi,
fengið Sigríðar, dóttur Þórarins illa, systur Músa-Bölverks, og tekið við búi í
Hraunsási, en Þórarinn illi var andaður. Vel var í sifjum með þeim Illuga og
Bölverki. Var hann þar löngum. Eftir stefnuför Sturlu réðu þeir Hellismenn ráðum
sínum, og var það af ráðið að biðja sér liðs til þingreiðar. Riðu þeir
Smiðkelssynir til fundar við Hrólf og báðu hann þingfarar. Hrólfur mælti: " Því
einu skal eg heita, er eg vil enda, að þið megið svo til ætla, að þið verðið
eigi ofurliði bornir. En engu mun eg áleiðis koma um sættir, en svo má eg um
klappa, að Torfi, mágur minn, veiti þeim eigi vígsgengi að svo búnu, þótt hann
fylgi þeim til réttra laga um víg Kýlans." Auðunn gaf Hrólfi skikkju vandaða, en
Þjóðólfur hring góðan og Þórarinn sverð til liðs sér, og skildu við það.
Bölverkur reið í Hraunsás og hitti Illuga inn rauða, mág sinn, og bað hann
þingfarar. Hét Illugi ferðinni. Líður nú allt fram að þingi. Litlu áður reið
Hrólfur af Geitlandi á Breiðabólstað til fundar við Torfa og Valbrand og biður
þá leiða mál þessi til sátta, ef nokkurr væri kostur til, kvað illt og agasamt
verða mundu í héraðinu, ef þeir Sturla og Hallkelssynir deildu við Hellismenn.
Valbrandur mælti: " Eigi mun auðgert að sjá við örlögum þeirra Smiðkelssona og
manna þeirra. Hygg eg þá langt um meiri ógæfumenn en þeir nái sættum á málum
sínum, þó stillt verði vandræði um sinn." Torfi mælti: " Vant em eg við kominn.
Vinir mínir eiga hlut að, þar sem þeir eru Sturla og Hallkelssynir, enda hefi eg
þeim áður liði heitið." Hrólfur mælti: " Ekki veit eg þig, Torfi, meir vera þeim
vandabundinn en mér, nema þú virðir þá að öllu mest allra, bæði frænda þinna og
mága, og beiðslu þeirra um liðveisluna, en mín orð að vettugi. En kunna muntu að
sjá sæmd þína í því að leita um sættir með mönnum og skirra svo vandræðum, er þú
ert svo mjög fyrir öðrum bóndum og kallaður höfðingi í héraðinu." Þá mælti
Torfi: " Kost mun eg á gera, mágur, er þér þykir svo miklu varða, að veita þeim
Sturlu alleina til sátta, ef takast mega á þessu þingi. En því skaltu heita mér
aftur að láta hlutlaust mál þeirra, hversu sem síðar fer, verði þeir eigi sáttir
og standi það mest af Hellismönnum." Hrólfur kvað svo vera skyldu, og skildu við
það. Eftir það riðu menn til þings suður. Riðu þeir Hellismenn sextán saman á
Geitland. Reið Hrólfur þaðan við fjóra tigu manna og þeir Illugi inn rauði,
sonur hans; Sturla og Illugi inn svarti og bræður hans nær sex tigir manna.
Torfi Valbrandsson var við fimm tigu manna. Öndvert þing vóru dylgjur miklar.
Torfi leitaði um sættir við þá Sturlu. Sturla kvaðst heyra vilja, hverjar sættir
þeir byði. Var þá sent eftir þeim Hellismönnum. Brugðu þeir við skjótt og tóku
vopn sín. Gengu þeir Hrólfur þá með flokkinn í móts við þá höfðingjana. Sturla
mælti: " Hverjar eru bætur þær, er þér bjóðið fyrir víg Kýlans og brennu Kára?
Tel eg alla þá af yður, er eigi hafa að vígum verið, seka um fjörráð, en fyrir
bænastað viturra manna vil eg sættum taka, ef vel er boðið, en sjálfdæmi annars
kostar." Þá mælti Auðunn: " Skil eg það, að þú telur mig sekan um fjörráð við þá
feðga, en þér satt að segja þótti mér illa, að Kýlan var veginn. En svo máttu
til ætla, að eg hafi miklu um valdið, að Kári væri af dögum ráðinn, þjófur og
illvirki, enda er þér hvergi né Illuga og bræðrum hans skammlaust eftir hann að
mæla. Skal hann og að öllu ógildur. Metur Þjóðólfur jafnt dráp þeirra feðga vígi
Karla, ella þó heldur morð hans, með því er hann vildi stela hann uxanum og
heiftaðist við hann á svo gert ofan. En þó fyrir tillögur vina vorra skal Kýlan
bæta hálfum manngjöldum, en hálf falli niður, því hvergi er jafnt, að Kári mæti
Karla. Skulu þér og aldri betri bætur boðnar." En Sturla neitaði því skjótt.
Áttu þó margir góðgjarnir menn hlut að, að saman gengi sættin, og fórst það því
meir firr sem lengur var um leitað, enda latti Stafngrímur Sturlu sættanna sem
mest mátti hann. Lá við sjálft, að þeir berðist. Þó gátu þeir mágar, Torfi
Valbrandsson og Hrólfur, svo til séð, að eigi varð af orrustu, og skildu þeir
við svo búið. Riðu Hellismenn heim af þingi og hver til síns heima. Var nú kyrrt
um hríð, þó griðalaust væri með mönnum. 13. Frá Þorvaldi holbarka. Þorvaldur hét
maður, sonur Þórðar landnámsmanns að Höfða á Höfðaströnd, Bjarnarsonar
byrðusmjörs, Hróaldssonar hryggs, Hrollaugssonar, Áslákssonar, Bjarnarsonar
járnsíðu Svíakonungs, Ragnarssonar loðbrókar, Sigurðssonar hrings,
Randverssonar, Ráðbarðssonar. Þorvaldur var knáligur maður, vígur vel og inn
besti raddmaður. Því var hann holbarki kallaður. Hann var ungur og á léttasta
skeiði, er hér var komið, og ókvongaður. Þetta haust kom hann til Þorvarðsstaða
til Smiðkels, og dvaldist hann með honum um hríð. Virtist hann þeim feðgum vel.
Litlu síðar var það, að Þorvaldur kom til hellisins Surts, og flutti hann þá
jötninum kvæði, og er þetta upphaf að: Eftir það fékk Þorvaldur dóttur Smiðkels,
og var boð inni að Þorvarðsstöðum. Var þar margt manna, Hrólfur af Geitlandi og
synir hans, Illugi rauði, Kjallakur og Sölvi og aðrir Geitlendingar. Var drukkið
fast og gleði mikil. Að boðinu var rætt um málaferli þeirra Sturlu og hvern kost
þeir Sturla og Hallkelssynir mundi upp taka. Var það fleiri manna ætlan, að þeir
mundi eigi svo búið láta. Þá mælti Hrólfur: " Illa mun setjast rósta sú, er upp
er hafin, og illt hlýst jafnan af illum, þar er Kári átti hlut að. Væri það mitt
ráð, að þið menn allir, sem bindist í þessu máli og fyrir sökum eruð hafðir,
réðust af landi brott eða annars kostar færuð byggðum úr héraði þessu. Væri þá
glíkligra, að við bærist vandræði ykkar og þeirra manna, er til móts eru. Megið
þér á það líta, hversu vanafla þér munuð að halda deilu yðvarri til jafns við þá
alla höfðingjana hér í Borgarfirði." Þá kvað Auðunn vísu: Auðunn glotti við og
mælti: " Að öðru muntu sannspárri, Hrólfur, enda mun eg eigi slíkt til vændis
virða, er eg veit, að þér gengur gott eina til." Hrólfi fannst fátt um, er ráð
hans vóru að vettugi höfð, og tók þó tal annað, sem eigi hefði í orðið. Þá kvað
Eiríkur: Auðunn mælti: " Röskliga er kveðið, Eiríkur, og átti eg þess vonir, því
þú ert hraustur maður og einarður, og tel eg betur ort en ekki." Hrólfur mælti:
" Ekki líst okkur þetta einn veg, Auðunn vinur. Kalla eg vísu þessa betur
ókveðna, er svo hraustir menn og ríkir eigu að hlut." Auðunn var inn kátasti og
brá öllu í glett, er Hrólfur mælti. Bað hann þá Eirík að yrkja mönnum að
skemmti. Þá kvað Eiríkur enn: Hrólfur bað hann hætta verka þeim. " Eru þeir menn
svo röskir, að eigi er ráð mitt, að þér etjið þeim fram. Mun yður og að öðru
verða en einn mæti einum. Er það miklu sýnna, að þeir njóti afla síns." Auðunn
svarar: " Lítill verður þá afburðurinn, ef níðingsverk eru við höfð, og ann eg
þeim slíks að svo vöxnu máli, er þeir hafa, og yrk enn, Eiríkur." Hann kvað:
Ekki andæfði Hrólfur vísu þessari, og leið af veislan. Fóru menn hver til síns
heima. Hrólfur gekk að Auðuni, er þeir skildu, og mælti: " Svo er varið, að engi
afskipti mun eg veita deilum ykkar Sturlu. Er eg í því heitbundinn Torfa, mági
mínum, er hann leiddi mál ykkar hjá sér, en leitaði sátta á Kjalarnesþingi, þótt
svo færi, að öllum gegndi verr." Auðunn mælti: " Ekki mun tjá að ámæla þér um
heityrði þín, en varan muntu mig við gera, ef þú veist mér aðför ráðna." Hrólfur
kvaðst það eigi með öllu af taka, en engu heita. Skildu þeir vinir, og reið
Hrólfur heim á Geitland og menn hans, og er nú kyrrt eigi allskamma hríð, þó
griðalaust væri. 14. Bardagi í Hraunsási. Illugi inn rauði hafði þá fengið
Bölverki búið í Hraunsási, en hann fór að búa á Hofsstöðum, því Geitlendingar
áttu að halda upp hofi því að helfingi við Tungu-Odd. Síðan bjó Illugi að Hólmi
innra á Akranesi, því hann keypti við Hólm-Starra Þorgestsson, Bersasonar,
Ketilssonar, konum, löndum og fé öllu, og fékk þá Illugi Jórunnar, konu Starra,
dóttur Þormóðar Þjóstarssonar af Álftanesi, en Sigríður Þórarinsdóttir, systir
Bölverks, undi eigi við Starra, því hún vildi eigi mannakaupin, fyrir því hún
unni mjög Illuga, og urðu þær tiltekjur hennar, að hún hengdi sig í hofinu.
Músa-Bölverkur lét nú gera virki mikið um bæ sinn í Hraunsási. Gengu að þeim
starfa félagar hans með honum, þeir Hellismenn. Þeir veittu og Hvítá í gegnum
ásinn, en áður féll hún um Melrakkadal ofan. Vóru Hellismenn þá ýmist að
Bölverks í virkinu ella í hellisvirkinu. Brátt urðu vísur þeirra Hellismanna, er
kveðnar höfðu verið að boðinu, fluttar um héraðið. Líkaði Sturlu, Hallkelssonum
og Torfa allilla. Leið þó af annar vetur, að hvorigir gerðu til annarra. Það var
um vorið, að þeir töluðust við, Sturla og Stafngrímur. Eggjaði hann mjög Sturlu
að safna mönnum og fara að þeim Auðuni. Skyldi hann hafa fyrirsát á Fitjunum upp
með Fljóti, er þeir riði upp til hellisins úr Hraunsási neðan. " Eru þeir
sjaldan saman fleiri en tíu eða tólf. Mun eg halda njósnum, hve nær þeir ríða."
Og við áeggjan Stafngríms sendi Sturla ofan í Síðu til þeirra Illuga og Tinds
Hallkelssona, en þeir Þórarinn og Finnvarður, bræður þeirra, vóru þá erlendis,
og var þeirra eigi við kostur. Lést Tindur þegar búinn og eggjaðí þegar að sækja
þá í virkið, en Illugi kvað torsótt verða mundu. " Er það rammgert mjög, en menn
harðir til varnar." En þó varð það af, að þeir bræður riðu við tuttugu menn á
Fitjarnar og senda þegar mann í Kalmanstungu og kváðust vilja hitta Sturlu. Kom
þegar Sturla móts við þá við þrjá tigu manna. Var þar með honum Stafngrímur,
Þorbergur kornamúli og þeir bræður, Þorgils auga á Augastöðum og Hrani, faðir
Stafngríms. Var hann þá gamall. Réðu þeir Sturla og Hallkelssynir ráðum sínum og
þótti ósýnt, að Hellismenn riði svo skjótt til hellisins, og vera mætti að
líkendum, að þeir hefði pata nokkurn af flokki þeirra. Eggjuðu þá margir að ríða
að þeim og sækja þá í virkið með eldi og járni. Vóru þeir Sturla og Stafngrímur
þá ákafastir í því, að svo væri gert, kváðu þeir myndi það síst ætla, ef menn
tæki það ráð sem skjótast. Illugi mælti: " Ekki kemur mér óvart, þó til lítils
komi sjá ferð, en þó mun eg eigi við yður skiljast að svo búnu." En með því að
flest lið þeirra var skeleggt í því að sækja þá í virkið, þá var það af ráðið.
Stigu menn á hesta sína. Var þá nær nón dags. Kómu þeir í Ás fyrir miðjan aftan,
stigu af hestum og gengu með vopnum að virkinu. Þeir Hellismenn urðu eigi fyrr
við varir en hringur var sleginn um bæinn. Alls vóru þeir sextán í virkinu. Þar
vóru þeir Auðunn og Þórarinn Smiðkelssynir, Þorvaldur holbarki, mágur þeirra,
Þjóðólfur, fóstbróðir þeirra, Þorvaldur og Eiríkur bræður, Örn, Músa-Bölverkur,
Þormóður strendill, Þórður og Tjörvi Hellismenn. Inn tólfti hét Krákur Naddsson,
fylgdarmaður Þorvalds holbarka, og var nýkominn norðanúr Hegranesþingi á vist
með honum. Fjórir vóru og húskarlar Bölverks í virkinu til varnar. Var Lýtingur
þeirra röskvastur. Sturla spyr, hvort þeir Smiðkelssynir vilji enn eigi unna sér
bóta fyrir víg frænda sinna. Auðunn mælti: " Ekki er mér annað í hug en það, er
eg bauð á Kjalarnesþingi og í fyrstu." Sturla kvaðst þá að sækja með eldi og
vopnum," þar til yfir tekur með oss." Auðunn lét ósýnt, hverjum sigri hann ætti
að hrósa að sinni. " Muntu eigi hræða oss með orðum einum." En á meðan þeir
töluðust við, renndi Stafngrímur skeið að virkisvegginum. Fékk hann krækt
öxarhyrnunni upp af og komst við það inn, er hann handstyrkti sig upp á
öxarskaftinu. Vöruðust menn það eigi, er uppi vóru, og hjó hann þegar í höfuð
Tjörva. Var það banasár. Bölverkur sá tilræðið og lagði til Stafngríms. Lét hann
því fallast undan högginu, er spjótið stefndi á hann miðjan, og hrataði út af
vegginum. Kom hann þó niður standandi. Tókst nú aðsókn að virkismönnum. Varð
eigi öðru við komið en skotum. Tóku þeir Auðunn flest spjót þeirra á lofti,
sendu aftur og særðu marga. Eiríkur skáld greip spjót mikið og mælti til Sturlu:
" Bíð þú nú, goðinn, ef þú ert eigi með öllu ragur," og skaut að honum. Sturla
veik sér undan, og tók spjótið húskarl hans. Hafði sá bana. Þá kvað Eiríkur
vísu: Var þá enn hörð hríð gerð að virkinu, en orkaðist eigi á. Skaut Auðunn nú
spjóti í gegnum Gísla inn eldri Þorgautsson, og var því glíkast sem nú tæki
Hellismenn að kjósa menn úr flokki þeirra Sturlu. Þorgils auga var og skotinn
öru gegnum upp við hrærann. Var það mikið sár, en eigi banvænt. Var það þá eftir
lotu harða, að þeir Sturla hurfu frá virkinu og réðust um. Þá kvað Eiríkur enn:
Nú réðu þeir af höfðingjarnir að ríða frá að sinni. Riðu þeir heim síðan. Litlu
síðar en þeir höfðu frá riðið, andaðist Þórður Hellismaður af sári. Hafði hann
skotinn verið með spjóti inn á milli rifjanna. Kenndu það flestir Tindi
Hallkelssyni. Þeir Smiðkelssynir og menn þeirra fóru eftir það til hellisins og
vóru nú varir um sig. Var Bölverkur ýmist með þeim eða að Hraunsási. Héldu þeir
oftast njósnum um atferli Sturlu. En í annan stað eggjaði Stafngrímur mjög
Sturlu aðsóknar við Hellismenn, en Sturla var hægur maður í skapi og hvataði að
engu, og fannst það oft á, að svo bar að, þótt honum bæri nauðsyn til. Leið nú
allt að tvímánaði sumars, að eigi bar til tíðenda. 15. Víg Þórarins
Hallkelssonar. Þeir Þórarinn og Finnvarður Hallkelssynir höfðu nú um hríð utan
verið, sem fyrr var getið. Kómu þeir nú síð sumars út undir Horn eystra, en
fyrir því andviðri lögðust á, bar þá norður fyrir landið, og tóku þeir land í
Blönduósi. Vildi Þórarinn þegar suður ríða frá skipi. Finnvarður latti þess,
kvaðst vilja halda skipinu, þá byr gæfi, vestur um land og suður til
Borgarfjarðar. Eigi vildi Þórarinn á það hlýða og kvaðst ríða mundu. " Svo er,"
kvað Finnvarður," sem örlög nokkur hvetji þig til. Höfum vér og enga fregn af,
hversu að við veit um málalyktir í héraði okkru." Eigi kvaðst Þórarinn það
hirða, og skildu þeir bræður. Þótti hvorigum betur, og það sagði Finnvarður
skipverjum sínum, að feigur myndi Þórarinn og væri eigi hægt örlögum að bella.
Lagði hann síðan vestur um land skipi sínu í Hvítárós og spurði þar tíðendin. En
það er frá Þórarni að segja, að hann ríður við þriðja mann frá skipi, Eyvind,
skósvein sinn, og Rauð Austmann, er til fylgdar hafði ráðist með Þórarni,
víkverskur maður. Gistu þeir að Hofi í Vatnsdal að þeim sonum Ingimundar gamla,
Þorsteini og Jökli. Höfðu þeir nokkru áður hefnt föður síns á Hrolleifi mikla og
Ljótu, móður hans, er segir í Vatnsdæla sögu. Spurði Þórarinn þar tíðendin
sunnan og reið þó, sem hann hafði fyrir ætlast. En nú víkur sögunni til
Hellismanna, að það var ráð þeirra Smiðkelssona og Bölverks að leita sér vináttu
og trausts norður til héraða, og kom þar niður að hitta Ingimundarsonu. Réðust
til þeirrar farar Bölverkur, Þjóðólfur, Örn Austmaður, Eiríkur skáld og Þormóður
strendill. Bar það nú saman, að þeir Bölverkur riðu sunnan Grímstungnaheiði, er
Þórarinn reið norðan. Hittust þeir á heiðinni við vötn nokkur. Varð þar lítið um
kveðjur með Þórarni og Hellismönnum og eigi að sökum spurt. Sóttu þeir þegar að
þeim Þórarni. Vörðust þeir vel í fyrstu, áður Eiríkur vó Eyvind. Börðust þeir
Bölverkur þá og Þórarinn, og leið eigi langt, áður hann hjó Þórarin banahögg.
Tók Rauður þá undan. Eltu þeir Þjóðólfur og Þormóður hann að kvísl nokkurri og
vógu hann þar. Þeir Bölverkur götvuðu þá Þórarin og Eyvind og riðu við það suður
aftur. Þótti þetta skyndiliga hafa að borist. Varð eigi heldur af síðan, að þeir
leituðu liðs Ingimundarsona. Þeir Bölverkur riðu í Síðu ofan og lýstu vígunum og
riðu heim síðan. Þeir Illugi svarti og Tíndur riðu þegar norður á heiðina og
nefndu votta að benjum þeirra Þórarins og Eyvindar og heygðu þá síðan við vötn
þau, er Þórarinsvötn heita síðan. En smalamaður frá Skúta fann lík Rauðs og bar
eigi kennsl á. Sagði sauðamaður frá. Fóru menn þá til og götvuðu líkið. Heitir
þar síðan Dauðsmannskvísl. 16. Víg Stafngríms. Þat var einn aftan litlu eftir
víg Þórarins, að tólf Hellismenn riðu í Hraunsás. Kom það þá upp með þeim að
gera að Stafngrími og drepa hann, kváðu hann illmenni mikið og rógsmann, kölluðu
líka óhefnt annars Hellismanns, er veginn var í virkinu, þó Þórarinn Hallkelsson
kæmi fyrir annan. Bölverkur eggjaði mjög, kallaði slíka menn eigi sparandi. Fóru
þeir þegar um kveldið átta saman. Þar vóru þeir Bölverkur og Þórarinn,
Þjóðólfur, Eiríkur og Þorvaldur bræður, Þorvaldur holbarki, Krákur og Þormóður
strendill, mátti Auðunn eigi fara, hafði hann fótarsull mikinn, riðu því næst á
Stafngrímsstaði, og er þeir kómu þar að túngarði, fékkst Stafngrímur þar við
búigraðung nokkurn. Var hann eigi fyrr við var en þeir riðu þar að honum. Þá
mælti Bölverkur: " Þat er nú eigi að leyna því, að þú ert til dráps ætlaður.
Hefir þú oss lengi fláráður verið." Stafngrímur kvaðst eigi hopa, ef jafnliða
skyldi, og þreif krókaspjót mikið, er lá á vellinum hjá honum. Lagði hann þá til
Bölverks. Tók það lag lærið, og varð sárið beinfast. Í því hjó Þorvaldur
holbarki spjótið af skaftinu, en Þórarinn Smiðkelsson lagði þegar í gegnum hann.
Brá Stafngrímur svo hart við, að Þórarni varð laust spjótið. Hörfaði Stafngrímur
þá upp að garðinum og lést þar. Gengu Hellismenn á bæinn og lýstu vígi á hendur
sér. Þar heitir nú á Sigmundarstöðum, er Stafngrímur bjó. Þar gagnvart fyrir
norðan Hvítá við sjálfa ána er haugur hans, þar er hann var veginn. Hellismenn
riðu í Hraunsás og sögðu tíðendin. Lastaði þau engi þeirra manna. Fóru þeir
þegar um nóttina upp á Fítjar og kómu við í Kalmanstungu. Skutu þeir inn um
ljóra yfir rekkju Sturlu kefli, og var þar á ristin vísa þessi, er lýsti víginu:
Sturla fann keflið, er hann reis úr rekkju, og las vísuna. Vissi hann þá, hverju
sæta mundi. Gerði hann þá orð Hrana á Hranastöðum, föður Stafngríms, að koma til
fundar við sig. Fóru þeir síðan við tvo tigu manna ofan á Stafngrímsstaði og
fundu Stafngrím veginn. Sögðu konur þá Hellismenn hafa lýst þar víginu. Sturla
sendi þegar eftir þeim Hallkelssonum, og kómu þeir móts við hann. Nefndi þá
Illugi votta að benjum. Skyldi hann og bræður hans vera sakaraðilar um
vígsmálið. Svo vildi Sturla vera láta. Var svo Stafngrímur heygður, sem fyrr
telur. 17. Frá Þorgeiri. Þorgeir hét maður, kallaður gyrðilskeggi. Hann var
sekur maður og kom sér því í sveit með Herði Grímkelssyni og Hólmverjum og þótti
þar einna tillagaverstur. Það hafði orðið, að þeir Þorgeir gyrðilskeggi og
Sigurður Torfafóstri fóru í land til matfanga við tólfta mann. Kom þá að þeim
mjög á óvart Kollur Kjallaksson við tuttugu og fjóra menn. og er þeir fundust,
flýði Þorgeir við sjöunda mann, en Sigurður bjóst til varnar og féll þar.
Þorgeir stökk þá á Arnarvatnsheiði. Safnaðist lið að honum. Vóru það flest
skógarmenn, og eru þessir nefndir: Geirvaldur Austmaður, er sekur hafði orðið um
víg á Austfjörðum og eigi utan komist, Atli og Ásgeirr, sekir báðir. Þorgeir
gyrðilskeggi kom á Fitjarnar og skoraði á Hellismenn til viðtöku með kompána
sína, og varð það, en brátt þótti Þorgeir öllu spilla. Vóru nú oft nær þrír
tigir manna í hellinum. 18. Sekt Hellismanna. Bölverkur var nú ýmist með þeim í
hellinum eða að Hraunsási, búi sínu. Vóru heimamenn hans lengstum tíu eða
ellifu, flestir sekir. Auðunn og Þorvaldur holbarki vóru og oft heima á
Þorvarðsstöðum. Leið nú af veturinn. Á þingi um sumarið sótti Illugi svarti þá
Bölverk fyrir víg Þórarins, bróður síns, og Þórarin Smiðkelsson um víg
Stafngríms. Sturla goði sótti Þjóðólf, Eirík skáld og Örn um aðför við
Stafngrím. Torfi Valbrandsson sótti Auðun um forustu óaldarmanna og banaráð við
Kára og þá alla Hellismenn með Þjóðólfi, er verið höfðu að vígi Kýlans og brennu
Kára. og er málið var reift, kómu engi gegnsvör af hendi Hellismanna, og urðu
þeir alsekir skógarmenn á þessu þingi. Var þá lýst sekt þeirra að Lögbergi í
hvern fjórðung. En er þeir spurðu málslok þessi, kvað Eiríkur vísu: Þá kvað
Þorvaldur holbarki: 19. Orrusta. Eftir þingið safnar Sturla þegar mönnum að sér
og hafði nær fjórum tigum manna. Vóru með honum Bjarni, sonur hans, var hann þá
enn ungur og þó inn efniligasti, þar vóru og þeir feðgar, Þorbergur kornamúli og
Eysteinn. Af hendi Torfa kom Þorkell, sonur hans, er síðan bjó að Skáney, og
Þorleifur Þjóstarsson frá Esjubergi,, þeir bræður, Hrani, faðir Stafngríms, og
Þorgils auga. Þar var og Úlfur, sonur Rauðs á Rauðsgili. Úlfur bjó á Úlfsstöðum.
Var hann bróðir Auðs, er Hörður Grímkelsson hafði vegið. Illugi inn svarti átti
annsamt og mátti eigi fara, en þeir Tindur og Finnvarður kómu við átjánda mann.
Var einn þeirra Gísli Þorgautsson. Margir vóru fleiri röskvir menn með þeim
Sturlu og Hallkelssonum, þótt eigi séu nefndir. Hrólfur á Geitlandi vissi
mannsafnaðinn. Gerði hann þá orð Auðuni að vera varan um sig. Þá var Bölverkur í
hellinum og fylgdarmenn hans sex. Alls vóru þeir tuttugu og fjórir. Bjuggust
þeir fyrir vandliga og höfðu grjót ærið. Litlu síðar kom Sturla með flokkinn, og
var eigi að sökum spurt. Skipar hann sjálfur mönnum til aðsóknar. Gekk hann
sjálfur sunnan að virkinu við fimmtánda mann. Þar vörðu þeir Smiðkelssynir, Örn
Austmaður og þrír aðrir. Þorleifur Þjóstarsson gekk norðan að við áttunda mann.
Vóru þar fyrir Þjóðólfur, Þorgeir gyrðilskeggi, Geirvaldur Austmaður, Þorvaldur.
Ósvífur hét inn fimmti. að austan sótti Þorbergur kornamúli og Eysteinn við
fimmtánda mann. Vörðu þann hluta virkisins Þorvaldur holbarki og Eiríkur skáld
við sétta mann. Þann hluta, er til vesturs vissi, sóttu Hallkelssynir og Gísli
Þorgautsson við tuttugasta mann. Þar varði Bölverkur við níunda mann. Tókst nú
aðsóknin. Varð eigi öðru við komið en skotum og grjóti. Var sóknin erfið mjög,
er vígið var traust, en menn harðir til varnar. Fengu margir menn Sturlu stór
högg og meiðsl af grjótinu. Gekk svo lengi dags, að eigi vannst á. Auðunn varp
steini afar miklum til Hrana af Hranastöðum, og kom á stálhúfuna. Lúðist hún
undan, svo hausinn brotnaði. Hafði hann þegar bana. Bjarni Sturluson skaut
spjóti í gegnum fylgdarmann Auðunar. Þórarinn Smiðkelsson sendi það aftur til
Sturlu manna, og hafði sá bana, er fyrir varð. Þorleifur Þjóstarsson sótti fast
að. Varp hann steini svo miklum fyrir brjóst Ósvífi, að tveir mundu trauðla
lyfta, þó fullhraustir væri. Féll þá Ósvífur og lést síðan. Geirvaldur Austmaður
fékk steinshögg á höndina og varð óvígur. Þjóðólfur hafði þá fellda tvo menn af
Þorleifi. Þorvaldur holbarki og Eiríkur skáld vörðust svo röskliga, að eigi leið
langt, áður þeir hrukku frá og höfðu látið þrjá menn sína, en aðrir flestir
sárir. Hallkelssynir sóttu þá Bölverk í ákafa, og varð eigi að gert. Var þar
óhægast aðsóknar, en hægast vörn við að koma og flestir til varnar. Urðu þó
margir sárir af hvorutveggjum. Finnvarður fékk sár mikið á kinnvangann. Hafði
Bölverkur lostið hann með steini. Sturla sá nú, að eigi mundi á orkast að því
sinni, og bað menn frá hverfa, lést fengið hafa ærinn mannskaða, látið sjö menn,
en margir sárir. Vildu það og flestir, nema Þorleifur Þjóstarsson kvaðst
nauðigur frá snúa. Reið Sturla heim síðan í Kalmanstungu og hverr til sinna
heimkynna, og þótti sú ferð ill orðin. 20. Rán og flótti Þorgeirs. Nú hafði
Sturla mannmargt og varðhöld sterk það sumar. Þótti honum einkis ills óvænt af
Hellismönnum. Refur hét sauðamaður Sturlu, slægur og undirförull. Oft kom hann
til fundar við Hellismenn og gerðist vinur þeirra. Hét hann þeim að njósna um,
ef þeim byðist ófriður, og svo að láta þá vita um athafnir Sturlu, en hann
skyldi eiga fritt með fénað sinn, þótt þeir rændi aðra bændur, því nú tóku þeir
að ræna fénaði manna, er mannmargt var og ekkert sparað, en þeir allir sekir.
Hvatti og Þorgeir gyrðilskeggi þá mjög til ránanna. Geirvaldi Austmanni greru
sár sín og þeim öðrum, er sárir höfðu orðið. Bölverkur fór í Hraunsás til bús
síns og fylgdarmenn hans. Þeir Auðunn og Þorvaldur holbarki vóru og eftir á
Þorvarðsstöðum sem ósekir menn. Um haustið fóru þeir Hellismenn ofan í Síðu til
rána ið efra um Heiði og ráku nær áttatigi geldinga til hellisins, er átti
Illugi inn svarti, og yxn fjögur, er Tindur Hallkelsson átti. Vóru fyrir þeim,
er rændu, Þorgeir gyrðilskeggi, Geirvaldur Austmaður, Þormóður strendill og sex
aðrir. Stukku þá og margir sekir menn til þeirra, að eigi skorti á fjóra tigu
vígra manna í hellinum. Þenna vetur var og sá maður með þeim, er kallaður var
Fjalla-Teitur. Síðan var á öndverðu vori, að Þorgeir gyrðilskeggi fór við tíunda
mann úr hellinum og hugðist að ræna yxnum frá Sturlu í Kalmanstungu. Ætlaði hann
að koma á óvart, en fyrir því að Refur vissi um ráðagerð þeirra Þorgeirs, þá
gerði hann Sturlu við varan, og hafði hann því mannmargt fyrir. Urðu þeir
Þorgeir varir við mannsafnaðinn, áður þeir riði að bænum, og tóku þegar á
flótta. Sturla brá þegar við og elti þá norður yfir háls og upp með jökli. Bað
hann menn sína gæta þess sem vandligast, að eigi næði þeir til hellisins. Urðu
tveir þeirra teknir upp í hrauni og drepnir. Geirvaldur Austmaður komst í
hraunkluft og fólst þar. Var hann eigi fundinn. Þormóður strendill náði einn til
hellisins. Komst Þorgeir gyrðilskeggi undan við sétta mann norður á heiðar. Kom
hann eigi síðan til Hellismanna og stökk norður á Strandir og var þar drepinn.
21. Frá Starra og Hellismönnum. Nú líður fram til þingloka um sumarið, og var
allt kyrrt. Og er menn riðu af þingi, töluðust þeir við allir höfðingjarnir,
Torfi, Illugi svarti og Sturla, og vissu menn ógerla, hvað í ráðagerð þeirra
var. Er það þá talið, að Illugi inn svarti legði það til að heyja féránsdóma í
búum þeirra Smiðkelssona og Bölverks, því þá var Smiðkell nýandaður, faðir
þeirra, en það taldi Sturla óráð, kallaði hægra veita að veiða þá, er þeir gætti
búa sinna, og varð Torfi á því ráði, og létu þeir nú kyrrt vera um sinn. Maður
hét Starri. Hann var kallaður Hólmgöngu-Starri, sonur Eiríks í Goðdölum í
Skagafjarðardölum, Hróaldssonar, Geirmundarsonar, Eiríkssonar örðigskeggja.
Starri var mikill maður og sterkur og ið mesta garpmenni. Bjó hann að Hofi í
Goðdölum. Hann reið til þings norðan Kjöl Skagfirðingaveg þetta sumar, en fyrir
því að hann fór erenda sinna í Borgarfjörð, hugðist hann að ríða Sandleið
norður, þótt sú leið væri honum lítt kunn. En er hann reið upp með Fljóti, kómu
sex Hellismenn móts við hann. Var þar Þórarinn Smiðkelsson og Þorvaldur
holbarki, Eiríkur og Þorvaldur bræður, Þjóðólfur og Örn. Þeir Þorvaldur holbarki
vóru kunnigir og sveitungar, en með því Starra var leið ókunn, bauð Þorvaldur
honum fylgd sína. Riðu þeir með honum allt norður á Vékelshauga. Varð þeim
margrætt á leiðinni um mál og sekt Hellismanna, en áður Hellismenn hurfu aftur,
bauð Starri þeim að sýsla um utanferð þeirra, lét illendi mikil á högum þeirra
að svo vöxnu. Tóku þeir Þorvaldur því vel og glíkliga, og bað Starri þá eigi
síðar koma til Goðdala en þá þrjár vikur lifði sumars, ef Auðunn og aðrir
félagar þeirra vildi á það líta, og bundu það fastmælum. Skildu þeir með
vináttu. Reið Starri til bús síns, en Hellismenn suður og sögðu þeim Auðuni boð
Starra. Tók hann því þakksamliga í fyrstu og eggjaði Bölverk til með sér. Þótti
honum og fýsiligt, en svo fór, að þeir löttu þess mjög. Þótti þeim mikið fyrir
að láta jarðir sínar. 22. Frá ráðagerðum. Refur, sauðamaður Sturlu, kom oft til
fundar við Hellismenn. Vóru dáleikar með honum og Auðuni miklir. Komst hann við
það að öllum ráðagerðum þeirra. Latti hann sem mest utanfararinnar, kvað ósýnt,
hversu gæfist, en þótt óþokki nokkur væri þar með mönnum, kvað hann þeir myndi
eigi uppgefnir," enda mun," segir hann," Sturla og Hallkelssynir letjast að
heimsækja yður oft að jöfnum erendum og áður eru fengin." En í annan stað hét
Sturla Ref fé miklu, ef hann vissi ráð til, að færi gæfist á þeim. Hafði hann og
heitið honum umsýslu sinni. Þetta sumar lét Auðunn húsa mjög bæ sinn á
Þorvarðsstöðum, og var hann löngum að smíðinni. Oft kom Refur að máli við Auðun
að senda norður á fund Starra, kvað hann eigi lítilþægan, ef þeir brygði af um
ráðagerðir, þær hann hefði áður um sýslað. Kveður hann snilliráð að senda honum
gjafir og vináttumál til liðveislu, ef nokkurs þyrfti við, kveður best fallið,
að sem flestir ráðist til þessarar farar, svo hann viti því glöggra vilja
þeirra. Auðuni hugnaðist vel að ráðum Refs, fýstust og margir norðurfararinnar,
og kom svo fyrir umtölur Refs, að það var að ráði gert. Skyldu þeir fara tuttugu
saman Hellísmenn með vingjafir Auðunar, og lést hann mundu koma til Goðdala að
veturnáttum og sækja heilræði að Starra, hvernig með skyldi fara málaferli
þeirra, ef setjast mætti rósta sú, er hafin var. Að tvímánuði sumars skyldu
Hellismenn sunnan ríða. Var mælt, að þeir dveldi náttlangt að Starra. Nú vissi
Refur alla ráðagerð þeirra og sagði Sturlu. Kvað hann þá ríða þegar að morgni,"
og muntu nú," segir hann," eigi koma slæligar að þér liðinu en eg finn ráðin
til. Muntu ærna tómstund hafa til liðsdráttarins, ef þú sendir, þegar þeir ríða
á brautu úr virkinu. Skal eg halda fénu upp á hálsinn frá bænum og gneggja í
ákafa, ef þeir búast. Skaltu þá þegar við bregða og hafa menn á hestum." 23.
Brenndur Auðunn. Nú bjuggust þeir Hellismenn tuttugu saman um morgininn til
fararinnar. Þar vóru þeir Þórarinn Smiðkelsson og Þorvaldur holbarki, Þorvaldur
og Eiríkur bræður, Þjóðólfur og Örn Austmaður, Þormóður strendill og Krákur
Naddsson, Geirvaldur Austmaður og Atli, Ásgeirr og Þóroddur, Hallkell og
Þorbjörn Ávaldasynir, Kárr langi og Síðu-Ketill. Fjórir eru eigi nefndir. Refur
sá, er þeir riðu. Hljóp hann þá fram á hálsinn og gneggjaði sem mest. Vissi
Sturla þá, hvað vera mundi, og sendi þegar mann á Breiðabólstað til Torfa og
annan í Síðu ofan. En er orðsendingar Sturlu kómu til, brugðu þeir Torfi og
Hallkelssynir við skjótt og kvöddu menn upp. Sturla bað og menn upp standa um
Hálsasveið og aðra þingmenn sína. Hafði hann nær þremur tugum manna, en
Hallkelssynir kómu með tuttugu. Torfi kom síðast við þrjá tigu manna. Alls höfðu
þeir átta tigu. Þar vóru margir röskvir menn, Þorleifur Þjóstarsson frá
Esjubergi, hafði hann verið kominn til Breiðabólstaðar erenda sinna og réðst til
farar með Torfa, Þorkell frá Skáney, sonur Torfa, var og með föður sínum og
Goðormur Ragason, Óleifssonar hjalta, og Þorgils orraskáld Þorvarðsson,
Þorbjarnarsonar svarta, er síðan var með Ólafi kvaran í Dyflinni, og margir
aðrir röskvir menn. Með Hallkelssonum vóru þeir Hrútur Tannason, er átti
Kolfinnu, dóttur Illuga svarta, Brúni úr Norðurárdal Geirmundarson,
Gunnbjarnarsonar gands, sonur Brúna var Þorbjörn, er síðan féll í Heiðarvígum,
og margir hraustir menn, þó eigi séu nefndir. En þessir eru nefndir í liði
Sturlu: Þorbergur kornamúli og Eysteinn, sonur hans, Gísli Þorgautsson og Úlfur
Rauðsson frá Úlfsstöðum. og er allur flokkurinn var saman kominn, var það ráðið
að ríða fyrst að Auðuni og drepa hann. Reið nú flokkurinn á Fitjarnar. Kom þá
Refur til fundar við þá og segir Auðun riðinn á Þorvarðsstaði og þá Fjalla Teið
báða. Sneri flokkurinn þangað sem hvatast og sló þegar hring um bæinn. En er
Auðunn vissi, að ófriður var, bað hann loka dyrum öllum, og var svo gert. Torfi
gekk að dyrum og kvað alla grið skyldu hafa, er inni vóru, nema þá Auðun og Teit
og aðra Hellismenn. Gengu þá út konur og húskarlar nokkurir. Gekk þar út Jórunn,
kona Þorvaldar holbarka, og mær veturgömul, dóttir þeirra Þorvaldar, er Jórunn
hét, og varð hún síðar móðir Þorbrands í Skarfsnesi. En þeir Auðunn og Teitur
vörðu dyrnar röskliga. Þrír vóru aðrir fylgdarmenn Auðunar. Varð Auðunn brátt
tveggja manna bani, er hann skaut af boga út um dyrin, og kallaði þó lítið að
gert, er hann mætti engum þeim að skaða verða, er honum þótti hefnd í vera.
Vildi hann hafa skotið að Torfa, en hann bað menn gæta sín, að mannskaða fengi
þeir sem minnstan. Þá kvað Auðunn: En fyrir því að húsin vóru rammger, þá þótti
þeim Torfa seint að vinnast. Fyrir því var eldur að borinn. Lysti þá upp reyk
miklum. Því næst tóku viðirnir að loga. Sótti þá Auðun nú bæði reykur og bál.
Brast þá inn þekjan víða. Fékk Auðunn þá engri vörn við komið. Lést Auðunn og
menn hans í miðjum skála. En það er frá Teiti að segja, að hann komst út um
laundyr nokkurar, og sá Brúni úr Norðrárdal, hvar hann fór, en fyrir því að hann
var allra manna fóthvatastur, höfðu þeir hans ekki. Þá var nær miðjum aftni, er
brennunni lauk. 24. Víg Bölverks. Síðan héldu þeir Torfi flokknum í Hraunsás og
kómu Bölverki mjög á óvart. Var hann fyrir með níu manna. Illugi inn svarti
renndi skeið að virkisvegginum og komst við það upp. Hljóp Tindur þegar á hæla
honum. Luku þeir upp virkishurðinni. Gengu þeir þá upp Finnvarður Hallkelsson,
Þorgils orraskáld, Hrútur Tannason og margir aðrir. Höfðu þeir Illugi vegið þrjá
menn af Bölverki, áður hann næði vopnum sínum. Bölverkur hjó til Úlfs Rauðssonar
á öxlina. Varð það að vígi. Og því næst hjó hann á háls Hámundi, fylgdarmanni
Illuga, og tók nær af höfuðið. Hrútur Tannason lagði þá til hans spjóti. Hrataði
hann við það út af virkinu og skeindist lítið. Tindur Hallkelsson stökk þegar
eftir Bölverki og lagði hann í gegnum. Þar féllu allir menn Bölverks, og þótti
sókn sjá mjög skörulig orðin. Þá kvað Tindur: Eftir það riðu þeir höfðingjarnir
með flokkinn í Kalmanstungu. 25. Frá Hellismönnum og Starra. Nú kómu þeir
Hellismenn til Goðdala, er norður riðu, og tók Starri vel við þeim. Þá hann
gjafir Auðunar, en lét sér fátt um finnast, er hann vissi, að þeir hefði brugðið
utanferð sinni. Kvaðst hann vanafla að veita þeim lið til hlítar við ofurefli,
er móti væri, lét eigi örvænt, að til meira drægi um mál þeirra. Dvöldust þeir
þar um náttina. Um myrgininn bjuggust þeir, og bað Starri, að Auðunn skyldi
sunnan koma sem skyndiligast, ef hann vildi sínum ráðum fyrir hlíta. En áður
þeir skildu, mælti Þorvaldur holbarki: " Draum dreymdi mig, Starri, í nótt, og
muntu nokkuð af gera." Kvað hann þá vísu þessa: Starri mælti: " Eigi kann eg
drauma að ráða, en allótryggiligur þykir mér draumur sjá. Mun eg bjóða þér með
mér að vera í vetur með þá félaga þína, er þú vill til kjósa." Þorvaldur bað
hann hafa þökk fyrir boð sitt," en eigi æðrumst eg við draumskrök þessa, enda
læt eg eigi eina konu mína vetrarlangt." Eiríkur skáld kvað þá vísu: " Ekki
umbætir draumur sjá," kvað Starri," og þurfið þér varúðar við." Eiríkur mælti: "
Eigi mun eg við örlögum sjá, og fer sem auðnast." Skildu þeir Starri með
vináttu. Riðu nú Hellismenn norðan, sem leiðir lágu. En það er frá þeim
Borgfirðingum að segja, að þeir riðu allir höfðingjarnir, Sturla, Torfi og
Illugi, með allan flokkinn á Fitjarnar og höfðu þar fyrirsát í lág nokkurri, er
síðan er kölluð Vopnalág. Lágu þeir þar með vopnum sínum lengi dags og biðu svo
Hellismanna, ef þeir riði norðan. Máttu þeir eigi sjá mannsafnaðinn, fyrr en
fram var riðið af hálsi þeim, er norður liggur frá láginni og síðan var kallaður
Þorvaldsháls. 26. Dráp Hellismanna. Hellismenn riðu nú, uns suður hallar af
hálsinum. Þá sá Eiríkur spjót uppi í láginni og skjöldu fagra fyrir blika, en
hestar þeirra vóru bundnir niðri í hrauninu. Eiríkur kvað þá vísu: Nú brugðu
þeir Torfi skjótt við með flokkinn, er þeir sjá för þeirra, og sneru á móti
þeim. Var þá engi kostur annar en berjast við slíkt ofurefli liðs, ella að
gefast upp og selja af hendi vopnin. Tóku þeir það ráð að berjast og vinna sem
mest, áður félli. Þorleifur frá Esjubergi fór fyrstur og lagði gegnum þann
Hellismann, er Þóroddur hét. Tókst nú bardagi harður, en með því liðsmunur var
ærinn og öllum megin varð að þeim gengið, þá hallaði skjótt á Hellismenn.
Þjóðólfur gekk hart fram og felldi þrjá menn, og þá hjó hann á öxl þeim manni,
er Ljótur hét, gildur bóndi frá Veggjum, og gekk á hol. Lést hann þar. Þórarinn
Smiðkelsson varðist og karlmannliga. Er mælt hann væri í stakki yfir brynju úr
sauðarvölum einum. Þá hamaðist Þorleifur frá Esjubergi og hjó Þjóðólf með öxi í
höfuðið, svo hausinn klofnaði, og féll hann þar. Þórarinn Smiðkelsson gekk fram
eftir honum. Hafði hann skjöldinn yfir sér og rak fram spjótið. Varð hann
þriggja mana bani. Þá mælti Finnvarður Hallkelsson: " Varaðu þig, Völustakkur,
fallinn er hann Fjögramaki." Þórarinn mælti: " Eigi veldur sá, er varar, ef vel
vill." Stóðu þá öllum megin vopn á honum, en hvergi gekk á stakkinn. Þá hjó
Finnvarður þvert um herðar honum, og hraut brandurinn af og beið eigi á. Hjó þá
Þorleifur flatt á síðu Þórarni. Tók það högg sundur stakkinn og brynjuna og gekk
á hol inn milli rifjanna. Lét hann þar líf sitt. Þá hafði Hrútur Tannason vegið
Ávaldasonu, Hallkel og Þorbjörn, en Þorgils orraskáld vó Kár inn langa. Tindur
Hallkelsson hjó Örn Austmann banahögg. Hann vó og Síðu Ketil. Þorvaldur holbarki
varðist alldrengiliga. Sóttu hann þeir feðgar, Þorbergur kornamúli og Eysteinn,
og Bjarni Sturluson. Varðist Þorvaldur alllengi, áður hann lagði Þorberg í
gegnum. Þá hjó Eysteinn af honum höndina í úlflið. Varðist hann þá lítt upp
þaðan, áður Eysteinn vó hann. Eiríkur skáld varðist frækiliga langa hríð. Skaut
hann spjóti í læri Torfa Valbrandssyni. Heimti Torfi þá að drepa hann sem fyrst.
Bundu menn sár Torfa. Var það svöðusár. Fóru þeir nú á flótta aðrir Hellismenn,
er enn vóru lífs. Þormóður strendill komst á hest og flýði ofan með Fljóti.
Krákur Naddsson náði og hesti og þeir Ásgeir og Geirvaldur. Atli tók og undan.
Þorvaldur varð tekinn á hálsinum. Hjó hann Gísli Þorgautsson, því þeir Sturla og
Finnvarður eltu þá við marga menn. Varð Atli tekin við læk nokkurn, og hjó hann
Gísli Þorgautsson, heitir þar síðan Atlalækur, en Ásgeir við brunn einn. Vó
Brúni hann. Geirvaldur komst í gnípu litla á Arnarvatnsheiði. Þorgils orraskáld
skaut þá gegnum hann spjóti. Heitir þar síðan Geirvaldsgnípa, en Ásgeirsbrunnur,
þar Ásgeir var veginn. Krákur tók lengst undan. Eltu þeir hann allt á Sand
norður. Reið hann þá austur sandinn að fjalli einstöku, hljóp af hestinum og í
fjaliið. Sýndist þeim þá kynliga við bregða. Sagði svo Sturla síðan, að
tröllkona tæki þar við Kráki báðum höndum. Sneru þeir við það aftur og höfðu
hans ekki. Heitir fjall það síðan Krákur á Sandi, en þeir ætluðu tröllkonuna
verið hafa úr Kerlingarfjöllum, er kölluð eru þaðan í austur, og að hún væri
dóttir Surts jötuns í Surtshelli. 27. Undankoma Eiríks. Lambkár hét heimamaður
Torfa, er vó tvo Hellismenn við hlið Eiríks skálds. Slæmdi Eiríkur þá til hans
sverðinu, og tók hann sundur. Síðan vó hann Þórð frá Brennu. Hafði hann höggvið
tvo Hellismenn, er teknir urðu. En í því bili hjó Bjarni Sturluson fót undan
Eiríki. En með því hann var hverjum manni hvatfærari, hnekkti hann undan og
komst á hest sinn. Hleypti hann þvert yfir hraunið og stefndi að jökli þeim, er
síðan er kallaður Eiríksjökull. Illugi og Tindur eltu Eirík við tíunda mann allt
að jöklinum, en er hestur hans kom í brattann, var hann þrotinn með öllu.
Hnekkti Eiríkur þá öðrum fæti í gnípu þá, er síðan heitir Eiríksgnípa. Hafði
hann þar vígi gott og velti ofan grjóti miklu, svo mörgum lá við meiðslum. Fengu
þeir eigi sótt hann. Þá kvað hann: Þótti eigi dælt að honum að sækja, og sneru
þeir Illugi frá. Lést Illugi eigi heldur vilja vinna á helsærðum manni. Töldu og
flestir honum bana vísan og sneru frá. Fóru menn við það til hellisins og tóku
það, er fémætt var, og riðu heim síðan. Þótti sú ferð allvel orðin, er slíkir
óaldarmenn vóru af dögum ráðnir. Illugi inn svarti kvað vísu þessa eftir dráp
Hellismanna: 28. Hrólfur barg Eiríki. Hrólfur á Geitlandi sendi á njósn
sauðamann sinn norður í hraun að vita tíðendi af fundinum. Æpti hann að fé um
hraunið, meðan þeir börðust, og sá tíðendi, er Eiríkur flýði. Kom hann heim og
segir Hrólfi, hvers hann var vís orðinn. Hrólfur fór þegar um nóttina og barg
Eiríki úr gnípunni og hafði hann heim með sér. Var Eiríkur með Hrólfi um
veturinn, og græddi Hrólfur hann á laun. Gekk Eiríkur við tréfót síðan. En það
er frá Þormóði strendli að segja, þá hann flýði af Hellisfitjum, að hann hljóp
ofan í Borgarfjörð, en þeir Þorkell Torfason og Goðormur Ragason eltu hann við
níunda mann allt að sæ ofan. En er hann sá, hve skeligir þeir vóru í eltingum
við sig, hljóp hann á sæ og svam út í sker eitt, er síðan heitir Þormóðssker.
Tóku þeir þá skip og reru fram til skersins. og er hann sá það, hljóp hann upp á
gnípu þá, er Þormóðsgnípa heitir, og steypti sér þar ofan og týndist þar. 29.
Eiríkur fer utan. Um vorið sendi Hrólfur Eirík norður í Goðdali. Tók Starri vel
við honum og tók honum far á Gásum norður með góðum farareyri með þeim manni, er
Snjólfur hét, háleygskum. Létu þeir í haf síð sumars og fengu veður hörð. Velkti
þá lengi. Eitt sinn var veður hvasst og frjósandi. Þá kvað Eiríkur vísu: Þeir
tóku Hálogaland um veturnáttaskeið. Fór Snjólfur til bús síns. Var Eiríkur með
honum um veturinn og virtist hverjum manni vel. Snjólfur var kvongaður og átti
dóttur gjafvaxta eina barna, er Gyða hét. Hún var kona kurteis og vel mennt. Það
var að jólum, að hennar bað víkingur sá, er Vígbjóður hét, illur og óeirinn.
Vildi Snjólfur með engu móti gifta honum dóttur sína og synjaði þverliga.
Skoraði hann þá bónda á hólm, og kaus hann það heldur en láta kúgast, þó
Vígbjóður væri ærinn bardagakappi, en Snjólfur engi styrjaldarmaður og heldur af
æskuskeiði. Skyldi hólmgangan að miðju sumri. Fór Vígbjóður við það á brottu, og
bað honum engi maður góðs. Eftir það var bóndi fátalaður löngum, er hann vissi
sig svo vanafla við Vígbjóð. En með því, að Eiríkur þóttist eiga honum gott að
launa, og það annað, að honum gast stórvel að Gyðu, þá bauð hann Snjólfi að
berjast við Vígbjóð. Tók bóndi því þakksamliga og hét honum þegar dóttur sinni
og fé miklu. Bundu þeir það fastmælum. 30. Eiríkur fellir Vígbjóð. Nú líður að
hólmstefnunni. Kom þá Vígbjóður við sjöunda mann, en Snjólfur hafði tólf menn.
Þá hólmur var markaður, lét víkingurinn ógurliga og gnagaði skjöld sinn. Þá gekk
Eiríkur móti honum og kvað: Þá mælti Vígbjóður: " Eigi tel eg mér skammlaust að
vega að þér á öðrum fæti, og ertu allheimskur, að þú hyggur að sigra mig, er þú
ert örkumlaður. Ræð eg þér frá að hverfa, að þú hrapir eigi svo brátt til
heljar, en ærið ert þú málhvatur." Eiríkur kvað: Reiddist nú Vígbjóður ærið
mjög. Hjó Eiríkur þá til hans og klauf skjöld hans í tvo hluti. Vígbjóður hjó
aftur skjöld Eiríks, svo að sundur tók, og nam brandurinn lærið, og varð hann
sár. Vígbjóður heimti þegar hólmlausn. Í því hjó Eiríkur í höfuð honum, svo í
heila stóð, og kvað: Snjólfur þakkaði Eiríki afrek sitt með virkt allri. Eftir
það fékk hann Gyðu, dóttur hans, og staðfestist með Snjólfi. Tók hann við búi,
því Gyða, kona hans, átti allan arf eftir föður sinn. Þótti Eiríkur inn
röskvasti maður, og vinsæll var hann háleygskum mönnum. 31. Víg Refs. Þat er
sagt, að Sturla goði yrði sóttdauður. Tók þá við búi í Kalmanstungu Bjarni,
sonur hans. Var Refur með honum, sá er vælt hafði Hellismenn. Það var nú á einu
sumri, að norrænir menn kómu út í Hvítárósi. Hét Þrándur stýrimaður. Einn dag
reið frá skipi Þrándar mikill maður með alvæpni. Hann reið upp sveitir, sem leið
liggur til Reykjadals og svo til Húsafells og yfir Hvítá neðan að garði í
Kalmanstungu. Bjarni bóndi var farinn erenda sinna ofan á Mýrar, en Refur hlóð
vegg, er komumaður reið í garð. Stökk hann þegar af hesti og hjó Ref banahögg og
kvað: Konur heyrðu vísuna og námu þegar. Fátt var manna heima á bænum, og var
honum eigi eftirför veitt, er hann reið braut. Þótti og húskörlum Bjarna maður
sá eigi dælligur. Reið vegandinn til Húsafells og fann bónda fyrir dyrum, er
hann hjó kolvið, og kvað komumaður: Bóndi nam vísuna, en komumaður reið á
brautu. Litlu síðar kom Bjarni heim og spurði nú víg Refs og með hverjum
atburðum varð og svo, að vegandi lýsti vígi á Húsafelli og ljóðaði til. Höfðu
menn þá fyrir satt, að Eiríkur skáld hefði vegið Ref. Er það og almælt, að hann
fór þess erendis út hingað að hefna, sem hann mætti við koma. Hugði hann að vega
þá Bjarna og Ref báða, ef hann fengi færi á þeim. 32. Víg Gísla Þorgautssonar.
Eiríkur reið nú ofan Reykjadal, en þá barst svo að, að móti honum reið Gísli
Þorgautsson við annan mann. Eiríkur kenndi hann þegar, skeiðreið að honum og hjó
með öxi, er hann hafði þá að vopni, á öxl honum, og varð það banasár. Við það
hleypti Eiríkur á brautu sem skjótast, en förunaut Gísla varð bilt og sat yfir
honum, þar til hann lést. Eiríkur reið ofan allt í Bæ. Stóðu húskarlar þar að
verki. Lýsti hann fyrir þeim víginu og reið við það til skips. Hafði hann þá svo
til stillt, að Þrándur var búinn til byrjar og lét í haf. Kom Eiríkur síðan heim
til bús síns. Varð hann gamall maður, að mælt er, og mikil ætt komin frá þeim
Gyðu og Eiríki. 33. Frá Bjarna og öðrum. Bjarni Sturluson deildi við Hrólf á
Geitlandi og sonu hans um Tunguna litlu. Þá hét Bjarni að taka kristni. Eftir
það braut Hvítá út farveg þann, er hún fellur. Þá eignaðist Bjarni Tunguna litlu
og ofan um Grindur og Sölmundarhöfða og bjó á Bjarnastöðum í Tungunni litlu.
Efndi hann og heið sitt og kristnaðist. Hrólfur gaf Oddi Ýrarsyni Þorlaugu
gyðju, dóttur sína. Því réðst hann vestur að Ballará og bjó þar lengi síðan, og
var hann kallaður Hrólfur að Ballará. Um eðli og uppruna jarðarinnar Gömul skáld
og vitringar hafa kallað jörðina allra móður, og varla gátu þeir valið henni
fegra heiti eða verðskuldaðra; því allt sem lifir og hrærist, allt sem grær og
fölnar og á sér aldur, leiðir hún fram af sínu skauti, og ljær án afláts efnið í
hina óteljandi og margbreyttu líkami, sem lífsaflið myndar og yfirgefur að nýju,
á sinni huldu og eilífu rás gegnum náttúruna; en sjálf þreytir hún skeið sitt
með ærnum hraða kringum sólina, og fylgir á því föstum og órjúfandi lögum, sem
mannlegri skynsemi hefur auðnast að þýða, svo hægt er að tilgreina afstöðu
hennar frá sólinni og öðrum himintunglum, með stund og stað, á hvurri ókominni
öld, á meðan fyrirkomulag sólkerfis vors haggast ekki af nýjum og stórkostlegum
viðburðum. Ekki er heldur kyrrt eða dautt í innyflum jarðarinnar, því þar geisar
jafnan geigvænlegasta og aflmesta höfuðskepnan, en það er eldurinn, sem á
stundum brýst upp úr undirdjúpunum og klýfur sundur fjöll og jökla, en bráðnað
grjót og jarðtegundir fljóta eins og árstraumur, og eyða hvurju sem fyrir verður
Eitthvað er líka að, þegar jarðskjálftarnir fara eins og hryllingur yfir hinn
ofurstóra líkama jarðarinnar; þá hrynja húsin og björgin klofna, og stundum koma
eyjar upp úr sjónum, þar sem áður var hyldýpi, ellegar stórhéröð hrapa til
grunna, og ekkert er eftir nema vatn, þar sem áður voru byggðir manna. Allt
þetta er svo mikið og íhugunarvert, að spekingar á öllum öldum hafa leitast við
að gera sér það skiljanlegt, og ígrundað kostgæfilega eðli og uppruna
jarðarinnar, er þeir útlistuðu með mörgu móti, og komust þannig nær og nær
sannleikanum, eftir því sem þekkingin óx af margra alda reynslu og rannsókn á
eðli hlutanna. Forfeður vorir, sem í fæstu hafa verið annarra eftirbátar, hafa
ekki heldur leitt þetta rannsóknarefni fram hjá sér; því guðasögur þeirra bera
með sér, að þeir hafa íhugað eðli jarðar og frumöfl náttúrunnar; þau birtust
þeim í mörgum myndum, annaðhvurt sem skaðvænar verur, eyðandi guðanna
handaverkum, eða góð og máttug goð, sem framleiddu lífið og ljósið, en stökktu
þursum og illvættum burt frá bústöðum manna og guða. Að vísu er það ekki alltént
svo hægt, að færa inar fornu sagnir úr skáldahjúpnum, til að sjá, hvaða hugmynd
um skapnað og eðli hlutanna hafi hvarflað þeim fyrir sjónum í hvurt skipti, en
auðséð er samt, að þeir hafa getið mörgu furðanlega nærri. Ég vil nú ekki fá mér
til orða lýsinguna af ragnarökkri í Völuspá, þegar jörðin eyðist og sígur í sjó,
af ofurmegni vatns og funa, en bugast þó ekki með öllu, heldur hefur höfuð sitt
á ný, og stígur endurborin upp úr hafsdjúpinu, fegri og frjóvgari en hún áður
var, því það er svo djúpsært og sannleikanum svo samkvæmt, að varla mun geta hjá
því farið, skáldið hafi haft grun um, að eitthvað þvílíkt hafi áður við borið.
En Ólafur hvítaskáld, eða hann er Íslendingurinn, sem ritað hefur formálann
framan við Snorra-Eddu, skýrir oss frá hugmyndum forfeðranna með svo snotrum og
kjarngóðum orðum, að eg get ekki stillt mig um að hafa þau eftir, eins og þau
standa í bókinni. Þó að vér nú vitum, að jörðin sé ekki lifandi skepna, með sama
hætti og grös eða dýr, og partur hennar sé ekki til annars þjónustu, eins og í
dýrunum sinakerfi og æða, eða rætur og blöð grasa og blóma, eru samt hugmyndir
vitringsins gamla svo snotrar og líflegar, að enginn skyldi gjöra gys að þeim Á
hans dögum höfðu menn öngva ímyndun um in eilífu öflin, sem eru sett til að
stjórna himintunglanna gangi; og þó menn sæktu málminn í skaut jarðarinnar hafði
samt öngvum hugsast, að skoða jarðlögin eins og þau liggja hvurt ofan á öðru,
eða gjöra mismun á vatnsæðunum, er í sinni rás fylgja lögmáli þyngdarinnar, og
blóði líkamans eða vökva trjánna, sem renna eftir öðrum lögum. Það var því
heldur engin furða, þegar jarðskjálftarnir hristu löndin, að forfeður vorir
kenndu það umbrotum ins bundna jötuns, sem fyrir illsku sakir var útskúfaður úr
félagi guðanna, og fjötraður til heimsins enda. Það var ekki heldur von, að
forfeðrum vorum yrði greiðfær rannsóknin, þar sem grísku spekingarnir urðu að
nema staðar, og láta sér nægja með skáldlegar getgátur, sem að vísu bera með
sér, að þær eru upprunnar í inum forna aðseturstað heimsins vísinda. Og af því
ég býst við, mörgum muni þykja gaman, að kynna sér hugmyndir þeirra um svo
mikilsvert efni, skal eg hér stuttlega segja höfuðefnið úr Platóns kenningu um
uppruna heimsins, og bera mig að sjá um að meiningin verði óbrjáluð. Frumefnið
er, segir þessi heimspekingur, eilíft eins og guð Í öndverðu lá það í óttalegum
umbrotum, og geymdi í sér undirrót alls hins illa Partarnir leituðust við að
sameinast, en gagnstæð og skaðvæn öfl hrundu þeim jafnan í sundur Frumefnið gat
íklæðst alls konar myndum, en öngri þeirra gat það haldið Skelfing og misklíð
sveimuðu án afláts yfir þess bylgjum. Guð, sá endalausi og góði, hafði frá
eilífð ákvarðað, að skapa heiminn eftir þeirri mynd, sem sífellt stóð fyrir hans
augum; sú mynd var óumbreytanleg, ósköpuð og fullkomin Hugsjón guðs líktist
hugsjón þess smiðs, sem reisir úr steinum fagurt hús. Þessi veröld var guðs
hugarveröld. Sýnilegi heimurinn er hennar eftirmynd, og af því sú æðsta vera
hugsar ekkert annað, en það sem er í raun og veru, þá má svo að orði kveða, að
guð skapaði heiminn áður en hann gjörði hann sýnilegan. Þegar tími hins mikla
verks var kominn, bauð guð frumefninu, og jafnskjótt varð það snortið af nýrri
og ókunnugri hræringu, sem dreifðist út í alla þess parta Áður voru partarnir
sundurskildir af fullkomnum fjandskap, en nú flýttu þeir sér að sameinast og
faðmast og samtengjast hvur við annan Þá skein eldurinn í myrkrinu ið fyrsta
sinn, og loftið greindist að frá jörð og vatni. Af þessum fjórum höfuðskepnum
voru allir hlutir myndaðir. Þá skapaði guð sál, til að stjórna höfuðskepnunum.
Helmingur hennar var guðlegrar veru, og helmingur af frumefni heimsins. Hún var
ífærð jörðunni og vatninu og þokuhvolfinu, og yfir það útþandi guð inn auða
himin. Varla var alheimssálin klædd sínum búningi, sem skýlir henni fyrir vorum
augum, áður hún færi að reyna sitt afl, og hrista veröldina Þá velti hún sér í
kring með ærnum hraða, og dró með sér allan heiminn; en hann hlýddi fúslega
hennar vilja. Um leið og þetta varð, lifnaði allur heimurinn Þessi eingetni
sonur, þessi fæddi guð, hafði öðlast mynd hnattarins, en hún er fullkomnust
allra mynda. Auk þessa hrærðist hann í hring; sú hræring er einföldust allra
hræringa, og einkar vel á hún við hans mynd Nú leit in æðsta vera með velþóknun
á sitt verk; þá tók hún að skoða fyrirmynd heimsins, sem hann var gjörður eftir,
og gladdist við að sjá að eftirmynd guðs hugsjónar var gædd öllum hennar
höfuðeinkennum. Eitt var það samt sem hún gat ekki hlotið; en það var eilíf
tilvera. Hugarveröld guðs var eilíf, en sýnilegi heimurinn var ekki hæfur til að
vera það. Nú með því báðir heimarnir gátu ekki verið jafnir að fullkomnun, vildi
guð þeir skyldu vera líkir. Þess vegna skóp hann tímann, eilífðarinnar hverfulu
eftirmynd, sem án afláts byrjar hring daganna og náttanna, mánaðanna og áranna,
og sýnist því að vera án upphafs og enda, og er mælir hins sýnilega heims
tilveru, eins og eilífðin er mælir tilveru guðs hugarveraldar; og aldrei hefði
hann skilið eftir rök sinnar tilveru, ef sýnileg merki væru ekki sett til að
aðgreina hans hverfandi kafla, og rétt eins og skrifa þá í röð, ef svo mætti að
orði komast. Í þessum tilgangi skapaði guð sólina og himintunglin, og sveiflaði
þeim út í himingeiminn, sem áður var tómur og auður. Þá talaði guð til andanna,
sem hann hafði boðið að stjórna gangi himintunglanna: " Guðir!" sagði hann," sem
eigið mér að þakka yðar tilveru, hlýðið mínum boðum Þið eigið öngvan rétt til
ódauðleika, en ég vil gefa yður hann, því minn vilji er máttkari en sambönd
hinna ólíku parta, sem þér eruð gjörðir úr. Enn þá er eftir að fylla hafið og
jörðina og loftið af innbúum, svo heimurinn sé algjör. Ef eg skapaði þessa
innbúa sjálfur, og frelsaði þá frá dauðans valdi, yrðu þeir guðunum samjafnir.
Því býð eg yður að búa þá til, og gef yður þar til vald og visku. Sameinið
dauðlegum líkömum þau sáðkorn ódauðleikans, sem þer fáið úr mínum höndum. Skapið
einkum verur, sem drottni yfir öðrum dýrum, og séu yður undirgefnar. Þær skulu
myndast að yðar boði, og þróast af yðar velgjörðum; svo skulu þær einnig
sameinast yður eftir dauðann, og verða hluttakandi í yðar sælu." Þá tók guð
leifar af heimsins sál, og hellti þeim í bikarinn, sem hún áður var mynduð í. Úr
þessu efni tilbjó hann sálir, og við sálir mannanna bætti hann þar að auk nokkru
af guðdómsins veru, og gaf þeim órjúfanleg forlög um aldur og ævi. Þá var
ákvarðað, að dauðlegar verur skyldi fæðast, sem bæru skilning á guði og hans
vilja. Maðurinn skyldi vera konunni æðri, og réttlætið skyldi vera þar í
innifalið að drottna yfir girndum holdsins, og ranglætið í því að bugast fyrir
þeim. Réttlátir menn skyldu komast í stjarnanna heimkynni, og njóta þar eilífrar
sælu, en hinir verða að konum og fæðast svo í annað sinn; og ef þeir héldu áfram
í ranglætinu skyldu þeir enn fremur verða íklæddir ýmsra dýra myndum, og öðlast
ekki heiður síns upphaflega eðlis, áður þeir gjörðu sig hæfa til að hlýða
skynseminnar röddu. Guð hefur ekki getað skapað, og hefur ekki skapað, utan þá
bestu veröld af öllum sem skapaðar urðu, en verkefni hans var óhæfilegt til
reglu, og illt viðureignar, og gjörði hans vilja þunga og sífellda mótspyrnu. Af
þeirri mótspyrnu má enn þá sjá nokkrar menjar, og þar af koma stormar og
landskjálftar og allar þær eyðileggingar, sem granda vorum jarðarhnetti.
Andarnir, sem mynduðu oss, urðu líka að nota það efni, sem þeim var fengið í
hendur; þar af koma veikindi líkamans og sálarinnar. Allt sem er gott í heiminum
öllum og manninum út af fyrir sig, er upprunnið hjá æðstum guði, en hitt sem er
ábótavant, leiðir af brestum frumefnisins. Svona er nú tilgáta heimspekingsins
gríska, og gat ég ekki skýrt frá henni í færri orðum, svo meiningin væri
óbrjáluð. Mér sýndist hún samt of merkileg, til að sleppa henni öldungis, því
hún er réttkallað sýnishorn af rannsóknum hinna fornu vitringa. Af því þá
vantaði reynsluna, sem smátt og smátt hefir leitt í ljós ið rétta eðli heimsins,
og sambandið milli orsaka og afleiðinga í náttúrunni, gripu þeir til skáldlegra
hugmynda; og oft og tíðum eru þær svo fagrar og samtvinnaðar við sannar og
skarpvitrar íhuganir, að mörgum hættir til að gleyma, á hvað veikum fæti þær eru
byggðar. Fegurstar og háleitastar eru samt hugmyndir austurlenska spekingsins um
sköpun heimsins, sem standa í upphafinu á fyrstu Mósesbók, og hvurjum manni eru
svo alkunnar, að ég þarf ekki að geta þeirra hér. Ég vil því einungis drepa á að
svo afbragðsleg dirfska og skáldlegt fjör, sem lýsir úr hvurju hans orði,
virðist þó ekki að síður frásögn hans um sköpunarverkið, vera sprottin upp af
djúpsærri náttúruskoðun. Gamla spekin dó út á miðöldunum, eins og alkunnugt er;
því þó hún feldist í bókum, var hún samt horfin af jörðu, meðan hún lifði ekki í
meðvitund og sannfæring þeirra sem á jörðunni bjuggu. En þegar ljós vísindanna
aftur fór að skína á norðurlöndum, kom það allt í góðar þarfir, sem gömlu
vitringarnir höfðu afrekað. En nú fóru náttúrufræðingarnir að ganga annan veg en
áður, og velja reynsluna sér til leiðtoga. Nú var ekki framar gefinn gaumur að
neinum getgátum, hvað álitlegar sem þær voru, fyrr en reynslan staðfesti þær,
eða að minnsta kosti gjörði þær líklegar. Nú voru frumefnin aðskilin og
grandskoðuð, og eðli þeirra rannsakað kostgæfilega. Þræðir orsaka og afleiðinga
voru forsjállega raktir í allar áttir, eins langt og komist varð; og þessi
aðferð hefir haft svo farsælar afleiðingar, að mannleg skynsemi verður að
undrast alla þá speki, sem nú liggur eins og opin bók fyrir augum vorum, þar sem
áður var myrkur og villa. Það má geta nærri, að spurningin gamla um eðli og
uppruna jarðarinnar, hafi ekki legið kyrr, meðan náttúrufræðin dag frá degi
jókst svo margfaldlega. En nú dugðu ekki tómar getgátur, því menn kröfðust
andsvara, sem væru byggð á reynslunni. Hvur sem ætlaði sér að svara, eða segja
kafla úr ævisögu og uppvexti jarðarinnar, varð að færa sönnur á sitt mál, og
sýna ljósar menjar viðburðanna, ætti honum að verða trúað. Til að geta fullnægt
þvílíkum kröfum, sem þó reyndar eru ekki annað en það sem skynsemin heimtar af
hvurjum manni, fóru menn með athygli að grandskoða yfirborð jarðarinnar, og
leita eftir öllum þeim menjum, sem gætu bent til hennar forna ásigkomulags. Í
giljum og fjallasprungum gættu menn að jarðlögunum, og báru svo saman útlit
þeirra í ýmsum löndum. Sjávarbakkarnir voru líka rannsakaðir, og margar gryfjur
grafnar einungis í þeim tilgangi; og væri búinn til brunnur, eða málmgrafir
opnaðar í fjöllunum, létu jarðfræðingarnir sig aldrei vanta, til að vera við og
gefa gætur að því sem upp kæmi. Enda fengu þeir ómakið fulllaunað, því margir
hlutir og stórkostlegir báru þeim fyrir augu. Yfirborð jarðarinnar bar það
ljóslega með sér, að á því hefðu orðið margar og skelfilegar umbyltingar Þær
hafa komið yfir jörðina í vissri röð, og hvur á eftir annarri, en sumar þó með
afar löngu millibili, og leiða þær menn úr skugga um, að jörðin hlýtur að vera
furðulega gömul. Meðal annars hafa menn hitt á margs konar steingjörvinga í
jörðunni; en það eru líkamir dýra og urta, orðnir að hörðum steini, og hafa þeir
flestir undarlegt sköpulag og ærið frábrugðið þeim verum, sem nú á dögum finnast
á jörðunni og í sjónum. Allar þessar fornu menjar hafa nú jarðfræðingarnir notað
sér, og getið til með miklum skarpleik, hvurnig hafi orðið að vera ástatt á
vorum hnetti, þegar þess konar dýr gátu lifað þar, og þvílík tré og aldini
gróið. Eg skal nú leitast við að gefa lesendum Fjölnis dálítið sýnishorn af
jarðfræðinni, eins og hún lítur út sem stendur, og verður það samt styttra en
skyldi, einkum vegna þess, að það er margt hér að lútandi, sem ekki verður frá
skýrt, nema lesendunum væri kunnug heimspeki og helstu greinir úr efnafræðinni
Kemi, sem það væri ósanngjarnt að ætlast til, alþýða hefði numið. Margt er það
líka, sem enn er óljóst í ævisögu jarðarinnar, því þessi vísindagrein er enn þá
mjög í bernsku, og fer þessi árin svo óðum fram, að varla mun líða langt um,
áður en hún verði búin að fá annað fegra útlit. Áður en lengra er farið, verð ég
samt að svara einni mótsögn, sem ég er hræddur um mörgum skynsömum manni muni
detta í hug að gjöra mér; því ég býst við menn segi, það sé ekki varlegt, að
tala um hvað jörðin sé furðulega gömul, og þess háttar rannsóknir geti orðið
hættulegar fyrir trúna, því af biblíunni geti hvur maður séð, að jörðin sé ekki
fullra 6 þúsund ára, og þar á ofan sé hún öll sköpuð á 6 dögum; en rannsóknir
jarðfræðinganna og nýstárlegu uppgötvanir leiði til ályktana, sem séu gagnstæðar
ritningarinnar orðum, og komist menn svo í bobba sem ekki verði greitt úr með
nokkru móti, og það sé ekki trútt um, að in óbifanlega nauðsyn og eilífu lög,
sem náttúrufræðin sýni að heimurinn hafi hlotið að myndast eftir, og ævinlega
viðhaldist, geti leitt til guðsafneitunar. En þessu er öngvan veginn svo varið.
Ritningin segir, að í upphafi skapaði guð himin og jörð, og því mun öngvum koma
í hug að neita; en hún talar ekkert um, hvunær upphaf tímans hafi verið, eður
hvað við hafi borið frá upphafi, og til þess tímabils, þá jörðin var eyði og
tóm, og guð lét ljósið skína í myrkrunum, og greindi vötnin að frá þurrlendinu,
svo hún yrði byggileg að nýju. Öllum lærðum guðfræðingum ber nú líka saman um,
að frásagan um sköpunarverkið sé í rauninni hugmynd einhvurs
austurlandaheimspekings um uppruna jarðarinnar, og er hún að vísu svo háleit, að
enginn mundi vilja missa hana úr biblíunni. Hvað öflum náttúrunnar og eilífa
lögmáli viðvíkur, þá sjá menn einnig við nákvæmari íhugun, að þau reyndar eru in
endanlega mynd, er oss auðnast að sjá vilja guðs og hina eilífu skynsemi í; en
hjá sjálfum guði er engin umbreyting né umbreytingarskuggi, svo guðrækileg
skoðun hlutanna hlýtur, ekki síður en heimspekilegar rannsóknir, að leiða menn á
þá sannfæringu, að lögmál náttúrunnar sé eilíft og óumbreytanlegt. Því fer svo
fjarri, að almætti guðs og frjálsu visku sé neitað fyrir það, að einmitt af því
inn frjálsi guð er fullkominn og ótakmarkaður, hljóta hans gjörðir fyrir vorum
augum að líta út sem eilíf og óbifanleg lög, er allir hlutir verði að hlýða.
Tökum til dæmis þyngdina. Í fyrstunni kemur hún oss fyrir sjónir eins og almennt
lögmál fyrir hlutina hér á jörðu; við nákvæmari ígrundun sjá menn, að hún er
aðdráttarkraftur allra skapaðra hluta sín á milli; enn fremur, að hún er sá
aflfjötur, sem tengir saman alheiminn, og loksins birtist hún oss sem sá
guðlegur vilji, er viðheldur hnattakerfum heimsins í sínu fagra og undrunarverða
sambandi. Hér höfum við hafið oss smátt og smátt frá einni skoðun til annarrar
háleitari, og komum þar eins og annars staðar til þeirrar ályktunar, að upphaf
allra hluta sé guð. 1. hugvekja. Þegar Jesús og hans lærisveinar höfðu
lofsönginn sungið, gekk hann út ásamt þeim, eins og hann var vanur, yfir um
lækinn Kedron til Olíufjallsins. Hann sagði þá við þá: " Á þessari nóttu munu
þér allir hneykslast á mér, því skrifað er: " hirðinn mun ég slá og sauðir
hjarðarinnar munu sundurtvístrast"; en þegar ég rís upp aftur, mun ég birtast
yður í Galíleu." Pétur svaraði: " þó allir hneykslist á þér, skal ég þó aldrei
hneykslast". Jesús sagði: " sannlega segi ég þér, að í dag, áður en haninn gelur
tvisvar, munt þú afneita mér þrisvar". Pétur talaði þá enn frekar og sagði: " já
þó ég ætti að deyja með þér, skal ég ekki afneita þér". Hið sama sögðu og hinir
lærisveinarnir. Nú var sú hræðilega nótt upprunnin, sú hræðilegasta hörmunga
nótt, sem nokkurn tíma hafði komið yfir Jerúsalem. Jesús var nú búinn að skipa
hið heilaga kvöldmáltíðar-sakrament og búinn að kveðja lærisveina sína með
þeirri guðdómlegu skilnaðarræðu, sem lesa má hjá Jóhannesi guðspjallamanni í
15.-17. kapít.; hann var búinn að biðjast fyrir með þeim og biðja fyrir þeim. Þá
gekk hann út og yfir um lækinn Kedron til Olíufjallsins. Þennan sama veg fór
Davíð konungur forðum, harmþrunginn og grátandi, þegar hann flýði fyrir syni
sínum, sem hafði gjört uppreist móti honum; og Jesús Kristur, hinn annar Davíð,
gekk nú þessa leið móti þeim píslum og dauða, sem fyrir honum lágu. Æ, Drottinn!
Leyfðu oss nú líka að ganga út með þér og hugleiða dásemdir pínu þinnar og
friðþægingar. Gefðu oss náð til þess á þessum nýbyrjaða föstutíma, að fylgja þér
trúlega með guðrækilegum hugleiðingum; hrærðu vor köldu hjörtu með þínum anda,
svo vér finnum til þíns óendanlega og getum liðið með þér; vek þú í sálum okkar
innilega löngun eftir að lifa og deyja með þér, svo vér fáum að upprísa með þér
til eilífs lífs. Allir höfum vér þörf á að biðja þessa, kæru bræður! Ef vér með
hreinskilni rannsökum sjálfa oss hljótum vér að viðurkenna, að vér höfum verið
næsta tregir til og tómlátir í að taka þátt í líðunum frelsara vors, að hjörtu
vor hafa verið fúsari til að halda kyrru fyrir í veröldinni og að höndla hennar
gæði, en að ganga út með honum og fylgja honum á krossgöngu hans, svo vér gætum
höndlað eilíft líf. Eða megum vér ekki játa, að það einatt rættist á oss, að"
hirðirinn var sleginn og sauðir hjarðarinnar tvístruðust"? að hinn góði
hirðirinn var sleginn úr hjörtum vorum af óhreinum girndum og syndsamlegum
hugsunum, svo vér fórum villum vegar í solli og gjálífi veraldarinnar? En sælir
erum vér, ef frelsarinn hefir birst oss aftur og tekið sér bústað í sálum vorum.
Æ! hversu oft höfum vér ekki heitið því, eins og Pétur, að vér skyldum aldrei
sleppa honum úr vorum hjörtum! En hversu oft höfum vér þó ekki hrasað eins og
hann; hversu lítið þurfti ekki til þess að koma oss til að afneita Jesú í
hugsunum, orðum og verkum! Þegar heimurinn og vor spillta náttúra freistuðu vor,
þá hlupum vér eftir þeirra ginningum, eins og vér hefðum aldrei þekkt Jesúm,
eins og vér hefðum aldrei fundið til þess, hve óvenjulega mikið hann varð að
líða vegna vorra synda, aldrei fundið til hans óendanlega kærleika; eins og vér
aldrei hefðum þekkt hans heilaga lærdóm, aldrei heyrt þessa áminningu: " eflið
yðar sáluhjálp með ótta og andvara"! Þá var allt þetta gleymt; öll vor góðu
áform gleymd; Guð og frelsarinn, dauði, eilífð og dómur allt þetta var þá horfið
úr huga vorum, og vér sáum ekkert nema stundarinnar ímynduðu gæði, heyrðum
ekkert nema hennar tælandi rödd. Æ! af hverju kom þessi léttúð hjartans, þetta
hviklyndi og staðfestuleysi? Af því vér þekktum ekki vorn eigin veikleika, af
því vér treystum of mjög vorum eigin kröftum; af því vér gleymdum að vaka og
biðja og leita liðs og krafta hjá honum, sem máttugur er í veikleikanum, og sem
einn getur gjört þann enda á freistingunni, að vér fáum staðist. Flý þú til
Jesú, kristinn maður! þú sem angrast af hviklyndi þínu; lær þú af honum
stillingu og stöðuglyndi í hinu góða; fylg þú honum með hug og hjarta á göngu
hans til Golgata, og settu þér lifandi fyrir sjónir allar þær píslir og
þjáningar, sem hann varð að þola þín vegna, allar þær hörmungar, sem hann af
einskærum kærleika til vor syndugra manna bar með guðdómlegu stöðuglyndi og
undirgefni undir Guðs vilja, og þessi sjón mun spekja hjarta þitt og sefa
girndir þínar; hún mun aftra þér frá að afneita frelsara þínum, því þá muntu
verða snortinn af krafti hans friðþægjandi kærleika, og hans kærleiki mun þvinga
þig til að elska hann og fylgja honum: þá munt þú geta barist trúarinnar góðu
baráttu, því þú berst þá ekki lengur einn saman með þínum veiku kröftum, heldur
í krafti þess himneska kærleika, sem með sínum dauða hefir sigrað synd og dauða,
og þú megnar þá alla hluti fyrir hann, sem þig máttugan gjörir, megnar að
afneita sjálfum þér og heiminum; já! megnar að deyja með lausnara þínum, deyja
frá synd og óguðlegu athæfi, en lifa nýju og heilögu líferni. Ó, Drottinn! sendu
oss þinn anda, anda máttarins og kærleikans og stillingarinnar, svo vér elskum
þig, ekki einungis með orði og tungu, heldur og í verki og sannleika. Bænheyr
oss í Jesú nafni! Amen. 2. hugvekja. Þá kom Jesús með þeim í það akurgerði, sem
hét Getsemane; þar var grasgarður, og þar gekk Jesús inn með lærisveinunum; en
Júdas, sem sveik hann, þekkti og þennan stað, því Jesús safnaðist oft þangað með
lærisveinunum sínum. Þá Jesús kom í þann stað, sagði hann við lærisveinana: "
Setið yður hér á meðan ég fer burt og biðjist fyrir; biðjið, svo þér fallið ekki
í freistni". Hann tók með sér Pétur, Jakob og Jóhannes, þá tvo syni Zebedeusar,
og tók til að hryggjast, titra af hræðslu og harmþrunginn að verða, og sagði til
þeirra: " Sál mín er hrygg allt í dauðann: bíðið hér og vakið með mér". En hann
sleit sig frá þeim og lítið lengra fram, nær einu steinsnari, kraup á kné, féll
fram á ásjónu sína til jarðar og bað, ef það mögulegt væri, að sú stund hjá sér
liði, og sagði: " Faðir minn! ef mögulegt er, þá víki þessi kaleikur frá mér.
Abba, faðir minn! allt er þér mögulegt, tak þennan kaleik frá mér; þó ekki eins
og ég vil, heldur eins og þú vilt". Þegar Jesús kom í grasgarðinn, sagði hann
við lærisveina sína: " Setið yður hér á meðan ég fer burt og biðjist fyrir;
biðjið, svo þér fallið ekki í freistni". Frelsarinn vissi það, að lærisveinar
hans mundu ekki geta horft upp á hans beisku kvöl og sálarangist. Hann tók
einungis þá Pétur, Jakob og Jóhannes með sér lengra inn í grasgarðinn, af því
hann átti von á meira sálarþreki hjá þeim en hinum, með því þeir höfðu verið
vottar að hans mestu dásemdarverkum og að hans dýrlegu ummyndan á fjallinu
helga. Nú áttu þeir líka að vera vottar að hans guðlegu tign mitt í hans djúpu
niðurlægingu. Oss veitir Drottinn einnig þessa náð, kæru bræður! Einnig vér
eigum kost á því, að fylgja frelsara vorum inn í grasgarðinn, sjá hans djúpu
sálarangist, heyra þau himnesku bænarandvörp, sem hann úr hörmunganna djúpi
sendir upp til síns himneska föður. Æ! lærum af honum í sérhverri eymd og mæðu
þessa lífs, að lyfta hjörtunum upp til himins og úthella þeim fyrir
miskunnsemdanna föður í heitri og innilegri bæn; æ! lærum af honum
sjálfsafneitun og undirgefni undir Guðs vilja, svo vér eins og hann getum sagt
af hjarta: " þó ekki eins og ég vil, heldur eins og þú vilt"! En það var ekki
neyðin, sem þrýsti lausnara vorum til að biðja; allt hans líf var Guði helgað,
sérhver hugsun hans og tilfinning, öll hans orð og öll hans verk voru sífeld
bænariðja og vottur um hans innilegu sameiningu við föðurinn; vottur um það, að
hann lifði í Guði og Guð í honum, og að hann einnig var á himnum meðan hann
dvaldi hér á jörðinni. Ó, hversu ólíkt er þetta breytni margra, sem kalla sig
kristna! Meðan allt leikur í lyndi, gleyma þeir að biðja Guð; lyfta huganum
sjaldan eða aldrei upp til hans; þakka honum ekki fyrir hans miklu og mörgu
velgjörðir, né láta ríkdóm hans gæsku mýkja þverúð hjarta síns. Og þegar Guðs
náð vitjar þeirra með þjáningum og krossburði, þá fara þeir að biðja," að þessi
kaleikur megi víkja frá þeim"; en fái þeir ekki strax bænheyrslu, verða þeir
óþolinmóðir og óánægðir með guðlega stjórn og bæta þannig synd á synd ofan. Æ,
Guð minn góður, gakk þú ekki í réttlætisdóm við oss auma syndara! Lát þú,
kristinn maður! hið sama lunderni búa í þér eins og var í Jesú Kristi; lær þú af
lausnara þínum að biðja Guð, ekki einungis á neyðarinnar tíma, heldur og í
meðlætinu og á hinum blíðu dögunum; vendu þig á að hafa umgengni þína á himnum
og úthella hjarta þínu jafnaðarlega fyrir Guði í heitri og innilegri bæn; þakka
þú honum fyrir hans velgjörðir, og bið þú hann um náð til þess að geta varist
þeim réttilega; bið þú hann að skapa í þér hreint hjarta og veita þér
stöðuglyndi í freistingunum og krafta til að berjast trúarinnar góðu baráttu. Ef
þú temur þér þetta, þá munt þú einnig á mótlætinganna tímum finna hvíld og
huggun fyrir sálu þína í bæninni til Guðs; þá munt þú læra sjálfsafneitun og
undirgefni undir Guðs vísdómsfulla vilja, og geta sagt af hjarta: " Verði ætíð
hvað vill minn Guð, vild hans er æ hin besta"! Sendu mér, Drottinn! anda
bænarinnar, svo ég falli ekki í freistni, svo ég verði ekki yfirbugaður af hinum
vonda anda spillingarinnar, né ljái honum rúm í hjarta mínu; svo ég ávallt hugsi
til þín og þíns heilaga kærleika þegar mér flýgur eitthvað syndsamlegt í hug. Æ!
Ég finn til þess og angrast af því, að þegar ég hrasaði, þá var þinn andi, andi
bænarinnar, vikinn frá mér, svo ég gleymdi því, hve andstyggileg syndin er í
augum þínum, gleymdi þér og frelsara mínum og minni eilífu sálarhjálp. " Setið
yður hér, á meðan ég fer burt og biðjist fyrir". Þannig mælir þú, vor guðdómlegi
lausnari! við lærisveina þína. Af hjarta langar mig til að vera lærisveinn þinn,
og mega setjast niður og tárast yfir syndum mínum. Nú situr þú við Guðs hægri
hönd og biður fyrir oss; æ! bið þú líka fyrir mér. Bið þú með mér þegar ég bið
fyrir, og bið þú fyrir mér þegar ég bið ekki fyrir, þegar ég ligg og sef sætt og
vært í næturinnar myrkrum, eða þegar sál mín ætlar að sofna í andvaraleysi, eða
þegar ég ekki veit, hvers biðja ber. Æ! bið þú fyrir mér þegar ég ekki get
sjálfur beðið lengur, þegar líf og sál vanmegnast í dauðastríði mínu. Æ! bið þú
þá fyrir mér, svo ég fái að koma til þín og vera þar sem þú ert um alla eilífð!
Amen. 3. hugvekja. Hann kom aftur til lærisveinanna, en fann þá sofandi. Hann
sagði við Pétur: " Símon! sefur þú? megnaðir þú ekki að vaka með mér eina stund?
Vakið og biðjið, svo þér freistist ekki, andinn er reiðubúinn, en holdið er
veikt". Í annað sinn gekk hann burt aftur, baðst fyrir, talaði sömu orðum og
sagði: " Faðir minn! ef það er mögulegt, að þessi kaleikur víki frá mér, án þess
að ég drekki hann, þá verði þinn vilji". Hann sneri aftur, kom og fann þá enn
sofandi; augu þeirra voru svo þrungin af svefni, að þeir vissu ekki hverju þeir
svöruðu honum. Jesús skildi við þá, gekk í burt aftur, bað í þriðja sinn með
sömu orðum og sagði: " Faðir! ef þú vilt svo, þá tak þennan kaleik; þó ekki
minn, heldur verði þinn vilji". Honum birtist þá engill af himni, sem styrkti
hann. Þegar Jesús var staddur í dauðans stríði, tók hann ákaflega að biðja; en
sviti hans varð eins og blóðhnyklar, sem féllu á jörðina. Nú var Jesú pína
byrjuð. Nú var hann farinn að titra og skjálfa og sál hans var hrygg allt í
dauðann; en" sviti hans varð eins og blóðhnyklar, sem féllu á jörðina". Hvað mun
hafa valdið þessari óvenjulegu og kvalafullu sálarangist? Mun Jesús hafa verið
hræddur við dauðann? Fjarri fer því; hann gekk með hugprýði mót dauðanum. Sál
hans var hrygg allt í dauðann, ekki vegna hans dauða, heldur vors dauða, vegna
vors synda, sem eru broddur og beiskja dauðans. Hegningin lá á honum, og" hann
leið pínuna í allra syndugra manna stað". Ó! hvílíkrar angistar og hryggðar
hlýtur það að hafa valdið frelsaranum, sem af einskærum kærleika til vor
syndaranna framseldi sjálfann sig fyrir syndir vorar, að sjá það og finna til
þess í sínu blessaða hjarta, að vér bökuðum oss eilífa ófarsæld. Það voru því
vorar eymdir, sem hann sampíndist, og vor eilífi dauði, sem gjörði sálu hans
hrygga allt í dauðann. Ef þú, kristinn maður! ættir einhvern ástvin, sem þú annt
af hjarta, og vissir að fyrir honum lægi eilíf glötun, mundi þig ekki taka þetta
sárt? Ef hann héldi iðrunarlaust áfram í syndunum og sinnti hvorki Guðs né manna
áminningum, myndir þú ekki titra og skjálfa af umhugsun um hans eilífu forlög?
Mundi ekki sál þín verða hrygg allt í dauðann? Og hvað er þó einn ástvinur í
samanburði við allt mannkynið? hvað er þín kalda og ófullkomna elska í
samanburði við Jesú eilífa og óumræðilega kærleika? hvað er þinn viðbjóður við
syndinni í samanburði við hans heilaga vandlæti? Þú þykist hata syndina og hafa
viðbjóð við henni. En lýsir þitt eigið líferni þessu? Og þó þú stríðir við þínar
spilltu tilhneigingar, eru það þá ekki fremur syndarinnar ófarsælu afleiðingar,
en hún sjálf, sem þú hræðist og hatar? Mundir þú ekki einatt láta eftir
syndsamlegum girndum þínum, ef þú ekki óttaðist, að það mundi hafa slæm
eftirköst fyrir þig hér í tímanum? Viljir þú verða sannkristinn og sanniðrandi,
þá verður þú að hata syndina sjálfa, af því hún er óvinátta við Guð, af því hún
stríðir gegn hans heilaga vilja, af því hún skilur þig við Guð og frelsara þinn
og gjörir þig þannig eilíflega ófarsælan. Æ! ef þú hugleiðir Guðs óendanlegu
gæsku og að hann elskaði þig svo heitt, að hann fyrir þig gaf í dauðann sinn
eingetinn son; ef þú hugleiðir Jesú óumræðilega kærleika, sem þín vegna lét líf
sitt á krossinum og varð hryggur allt í dauðann: hlýtur þá ekki þessi hugleiðing
að vekja elsku til Guðs og Krists í hjarta þínu og innilegt hatur til
syndarinnar? Hvernig gætir þú fengið af þér að móðga miskunnsemdanna himneska
föður með vísvitandi syndum og krossfesta frelsara þinn á ný? Ó, Jesú! láttu
þína sáru kvöl og pínu vekja hjá mér djúpa hryggð yfir syndum mínum; láttu
hjarta mitt verða sundurkramið af tilfinningu míns óverðugleika, svo ég læri að
setja allt mitt traust mín til þín og þinnar verðskuldunnar; og þegar sála mín
er hrygg allt í dauðann af syndum og misgjörðum mínum, æ, sendu mér þá engil af
himni, er styrki mig og huggi; láttu þá þína friðþægingu lina brodd og beiskju
iðrunarinnar, og sendu mér krafta til að deyja syndinni og feta í þín fótspor!
Því til þess miðaði pína þín og dauði, til þess varð sála þín hrygg allt í
dauðann, að hryggð iðrunarinnar skyldi snúast í fögnuð, að hryggð sanniðrandi
syndara skyldi verða hryggð eftir Guði, og að allir þeir, sem erfiða og þunga
eru hlaðnir, gætu komið til þín og fengið endurnæringu, fengið huggun og hvíld
fyrir sínar örmæddu og angruðu sálir. Amen. 4. hugvekja. Jesús stóð upp frá
bæninni, kom til lærisveina sinna og fann þá sofandi af hryggð; hann sagði við
þá: " Sofið þér nú það eftir er og hvílist! hvað? sofið þér? Nóg er komið!
standið upp og biðjið, svo þér fallið ekki í freistni. Sjáið! sú stund tekur að
nálgast og er þegar komin, að mannsins sonur mun ofurseljast í syndugra hendur.
Standið upp og göngum héðan; sjáið! sá er mig svíkur, hann er í nánd; en biðjið,
svo þér fallið ekki í freistni". Meðan Jesús skelfur og titrar af sálarangist og
svitnar blóðinu undan syndabyrði vorri, sofa lærisveinar hans og gleyma að búa
sig undir þá hina miklu freistingu, sem fyrir þeim lá. En Jesús fer til þeirra
og vekur þá; mitt í þeirra sálarangist, sem hann leið vegna alls mannkynsins,
missti hann ekki sjónar á lærisveinum sínum. Ó, hvílíka huggun hlýtur þetta að
veita oss syndugum mönnum! Guðleg náð og miskunn nær ekki einungis til alls
mannkynsins yfir höfuð, heldur og til hvers einstaks manns. Sjálfur Drottinn
vakir yfir sínum lærisveinum, biður fyrir þeim, stríðir og líður fyrir þá, og
þegar þeir ætla að sofna og verða andvaralausir, þá kemur hann og aðvarar og
áminnir, svo að óvinurinn fái ekki inngöngu inn í þeirra hjörtu. Drottinn minn!
tak þú mig líka í þína vernd og varðveislu og gættu sálar minnar. Oss kann, ef
til vill, að þykja það sæta furðu, að Jesú lærisveinar voru svo yfirkomnir af
svefni, að þeir gátu ekki vakað eina stund með honum í hans miklu hryggð og
angist. En vörumst, kæru bræður! að leggja harðan dóm á þá fyrir þetta
sinnuleysi þeirra; því ef vér rennum augunum til sjálfra vor og vors umliðna
lífs, þá megum vér vissulega játa, að vér einatt vorum næsta tregir til að
vakna, þegar Jesús kom til vor og vildi vekja oss af vorum syndasvefni, að" augu
vor voru svo þrungin af svefni" munaðar og syndsamlegra girnda, að vér" ekki
vissum hverju vér svöruðum honum", heldur létum hans orð og áminningar eins og
vind um eyrun þjóta. Og því hegningarverðara er þetta andvaraleysi, þegar vér
gætum þess, hversu oft Jesús hefir komið til vor og fundið oss sofandi, hversu
oft" hann hefir vitjað vor með sínum náðarmeðulum", með áminningum síns orðs og
sinni heilögu náðarmáltíð, með sérhverri velgjörð, sem hann veitti oss, með
sérhverjum krossi, er hann lagði oss á herðar, með sérhverri aðvörun
samviskunnar, með sérhverri góðri hugarhræringu og sérhverri guðrækilegri
hugsun, sem hans andi vakti í sálum vorum. Þó hefir ekkert getað vakið oss,
ekkert vakið hjá oss þann ótta og andvara, sem nauðsynlegur er til að gjöra vora
útvalningu vissa. Öll vor umliðna ævi hefir verið einlæg náðarköllun Drottins;
en því miður hefir hún samt sem áður verið einlægur syndasvefn, sofandi trú og
sofandi kærleiki, og því miður sofa margir enn fram á þennan dag. Mega þeir þá
ekki óttast fyrir því, að þegar Jesús kemur til þeirra í næsta sinn og finnur þá
enn sofandi, þá segi hann við þá: " Sofið nú það sem eftir er"; sofið þau fáu
augnablik, sem eftir eru af lífstíma yðar; þér hafið enn ekki megnað að vaka með
mér eina stund, þó að ég hafi til yðar á hverri stundu dagsins, á hverri stundu
lífsins, og kallað yður með kærleikans himnesku röddu; yður getur ekkert vakið
nema hinn síðasti lúðurhjómur! Æ, Drottinn! þú sem ekki vilt dauða syndugs
manns, heldur að hann snúi sér og lifi, virtu af náð og miskunnsemi þinni" að
upplýsa augu vors hugskots, svo að vér þekkt getum, hver að sé von köllunar
vorrar" og" skilið hvílík að sé breidd, lengd, dýpt og hæð" þinnar elsku, og
hversu óumræðilegur sá kærleiki er, sem kom þér til að ganga í dauðann vor
vegna. Þá munum vér, vaktir af þínum anda, megna að vaka með þér eina stund, þá
stuttu stund, sem eftir er ævidaga vorra. " Vakna þú, sem sefur", segir
postulinn," og rís upp frá dauðum: þá mun Kristur lýsa þér"! Efes. 5., 14.. Æ!
allir þurfum vér að vakna; allir þurfum vér að vaka og biðja, svo vér föllum
ekki í freistni, því" sá er oss svíkur er jafnan í nánd" og óvinur sálnanna er
ætíð reiðubúinn að sá illgresinu í akur hjartnanna meðan vér sofum. En þú
guðhrædda, sanniðrandi sál! sem fegin vilt vaka með frelsara þínum, en finnur
til vanmáttar þíns og breyskleika, þreystu ekki að biðja frelsara þinn að koma
til þín og vekja þig með sínum anda, því þú munt vissulega fá bænheyrslu; hann
mun koma til þín, vera hjá þér og veita þér nýtt fjör og nýja krafta, svo þú
ekki sofnir, heldur getir vakað og eflt þína sáluhjálp með ótta og andvara; og
þegar dauðans svefn loksins sígur á augu þín og þú sofnar á grafarinnar beð, þá
munt þú aftur vakna á eilífðarinnar morgni hjá lausnara þínum, í samfélagi við
Guð og alla hans útvalda. Gef þú oss þína náð til þessa, himneski faðir, í Jesú
nafni! Amen. 5. hugvekja. Jafnsnart sem Jesús var enn að tala um þetta, sjá,
einn af þeim tólf, sem Júdas hét, þá er hann hafði nú með sér tekið flokk manna
og þénara kennimannahöfðingjanna og faríseanna, kom hann þangað og með honum
flokkur mikill með blysum, lömpum, sverðum, stöngum og vopnum, út sendur af
kennimannahöfðingjum, skriftlærðum og öldungum, og hann gekk fyrir þeim. En
svikarinn hafði gefið þeim sameiginlegt teikn og sagt: " Hvern ég kyssi, sá er
það; grípið hann og leiðið hann varlega burt". Sem Jesús vissi nú allt hvað yfir
hann átti að koma, gekk hann fram og sagði við þá: " að hverjum leitið þér"?
Þeir svöruðu honum: " að Jesú frá Nazaret". Jesús svaraði: " ég er hann". En
Júdas sá er sveik hann, stóð einnig hjá honum. En er Jesús sagði til þeirra: "
ég er hann", hörfuðu þeir á bak aftur og duttu til jarðar. Nú var grasgarðspína
frelsarans afstaðin; hann var nú búinn að vekja lærisveina sína með þessum
orðum: " Standið upp og göngum héðan; sjáið! sá er mig svíkur, hann er í nánd".
Þá nálgast hermanna flokkur með blysum, sverðum og vopnum, heiðnir hermenn og
þjónar hins mikla ráðs, allir í þeim sameiginlegu syndsamlegu erindagjörðum, að
handtaka Jesúm; og Jesús gengur móti þeim með djörfung og hugprýði, eins og hann
hefði ekki rétt áður átt í neinu stríði í grasgarðinum, eins og hann ekki gengi
mót grimmum óvinum né ætti von á nokkrum þrautum og þjáningum. Hughraustur spyr
hann óvini sína: " að hverjum leitið þér"? og þeir svara: " að Jesú frá
Nazaret". Allir leita að einhverju í þessu lífi; allir leita sér lukku og
farsældar á einhvern hátt, en mjög er því misjafnt varið, hvernig menn leita
hennar. Sumir leita hennar í auðlegð, sumir í upphefð og metorðum, sumir í
munaðarlífi; en enginn, sem þannig leitar, finnur hana, því sanna farsæld er
hvergi að finna nema í Jesú frá Nazaret, og oss er ekkert annað nafn gefið, sem
oss byrjar sáluhólpnum í að verða. Þeir hinir tímanlegu hlutirnir eru fallvaltir
og hverfulir í eðli sínu og geta ekki fullnægt hinum æðstu þörfum sálar vorrar,
og því geta þær hvergi fengið sanna hvíld nema í frelsara sínum. Leitaðu því,
sála mín! Héreftir lausnara þíns, og láttu hann vera hið einasta mark og mið
allra hugsana og tilfinninga þinna. Hingað til hefir þú, því miður, of mjög
leitað farsældar þinnar í heiminum; hann lofaði þér friði og fullsælu og hét þér
öllu fögru, en sveik þig um það allt; þú týndist sjálf í solli veraldarinnar og
flæktist í syndarinnar fjötrum, en hefir einungis borið úr býtum angur og
órósemi og ónáð Drottins. Þó hefir hinn góði hirðirinn alltaf verið að leita að
þér; hans óþreytanlega miskunnsemi hefir alltaf kallað þig til sín með sínum
áminningum og aðvörunum, með sínum bendingum og náðarheitum. En holdsins og
heimsins tælandi rödd lét hærra í eyrum þínum og augu þín byrgðir þú fyrir
geislum náðarinnar, og þegar Jesús kom til þín og spurði þig: " að hverjum
leitar þú"? þá snerir þú þér frá honum og sagðist ekki leita að Jesú frá
Nazaret. Ó, Jesú! láttu kraft þíns heilaga nafns stöðva mig, svo ég fari ekki
villuráfandi á hinum breiða vegi glötunarinnar; láttu kraft þíns heilaga nafns
varpa mér flötum til jarðar og sundurkremja hjarta mitt, svo ég geti séð
ljótleika synda minna og andvarpað af hjarta: Guð! vertu mér syndugum líknsamur!
Gef þú mér náð till þess, héreftir að leita þín í sannri iðrun og lifandi trú.
Alltaf eigum vér, kristnir menn! í stríði við óvini farsældar vorrar, við
heiminn og holdið, og alltaf er oss hrösun búin; en ef vér á freistinganna tímum
leitum getum vér eins og hann með hugprýði og djörfung gengið á móti vorum
andlegu óvinum og í hans nafni unnið sigur, því vér stríðum þá ekki einir saman,
heldur í hans nafni, í trúnni á hann og styrktir af hans anda. Og þegar Drottni
þóknast að reyna oss í mótlætinganna skóla, þá látum við ekki hugfallast, heldur
leitum Jesú og lítum vorum trúar- og vonar-augum upp til hans, og hann mun af
hæðum senda huggun niður í sálir vorrar og láta oss finna til sinnar mildiríku
nálægðar, svo vér með þolinmæði og undirgefni undir Guðs með vísdómsfulla vilja
getum gengið hinn þyrnumstráða veginn, og með Jesú dæmi fyrir augunum tekið af
hjarta undir með skáldinu og sagt: " Þú gekkst á undan, ég eftir þann sama veg
mæddur en glaður geng, gæfu hlýt æðstan feng, þá lokið lífs er meini". En ekkert
mótlæti er eins þungt og átölur samviskunnar, og engin tilfinning eins sár og
sviðamikil eins og sú, að vita sig að hafa brotið af sér Guðs náð og hylli; æ!
þá er það eina ráðið að leita Jesú, að flýja til frelsara síns og í hans nafni
leita fyrirgefningar hjá miskunnsemdanna föður, og þegar þú, harmþrungna sál!
varpar þér með einlægri iðrun í hans náðarfaðm, þá mun hans friður stíga niður í
hjarta þitt og fullvissa þig um fyrirgefningu syndanna; fullvissa þig um, að
ekkert getur skilið þig við hans kærleika, að hvorki hið nálæga né hið ókomna,
hvorki líf né dauði, getur hrifið þig úr hans hendi. Ó, Jesú! láttu mig í lífi
og dauða leita þín og í þér finna hvíld fyrir sálu mína! Amen! 6. hugvekja.
Jesús spurði þá enn einu sinni: " að hverjum leitið þér"? þeir svöruðu: " að
Jesú frá Nazaret". Jesús svaraði: " ég sagði yður það, ég er hann, og ef þið
leitið að mér, þá látið þessa á burtu fara", svo að uppfylltist það orð, er hann
hafði sagt: " engum glataði ég af þeim, sem þú gafst mér". En Júdas veik sér að
Jesú til að kyssa hann, og jafnsnart gekk hann til hans og sagði: " sæll vertu,
rabbí"! og kyssti hann. En Jesús sagði við hann: " Vinur! Til hvers ertu hingað
kominn? Júdas, svíkur þú mannsins son með kossi"? Þá gengu þeir þangað, lögðu
hendur á Jesú og gripu hann. Júdasar-kossinn er, eins og vonlegt er, illa ræmdur
og honum er viðbrugðið; enda verður því ekki neitað, að hann sýnir fals og
fláttskap og undirferli á sínu æðsta stigi og í sinni viðbjóðslegustu mynd. Í
næturinnar myrkrum framkvæmir svikarinn sinn óguðlega ásetning, því sá sem illt
að hefst hatar ljósið. Ágirnd og illmennska höfðu svo gagntekið sálu hans, að
hann hvorki hrærðist af Jesú elsku né aðvörunum, né heldur af því, þó hann væri
sjónarvottur að því, hvernig eitt Jesú orð gat varpað hermönnunum til jarðar.
Hann gengur til Jesú og kyssir hann svikakossinn, eins og hann hafði undirlagt
við óvini hans. En eins og Júdasar breytni við Jesúm er fláráð og mannvonskuleg,
eins ástúðleg og mannelskufull er breytni Jesú við Júdas aftur á mót. Með
hógværð og ljúfmennsku tekur frelsarinn kveðju hans og lofar honum að kyssa sig.
" Vinur! til hvers ertu hingað kominn"? Sértu kominn sem vinur, til hvers eru þá
sverð og vopn? En komir þú sem óvinur, hví kyssir þú mig þá? " Júdas, svíkur þú
mannsins son með kossi"? Æ, að þú skyldir einmitt verða til þess að svíkja mig!
Og þessi blíðu ljúfmennskunnar orð talar Jesús ekki í reiði né með þungri
þykkju, heldur með ástúðlegu viðmóti og sorgbitnum svip. Ó, hvílík elska! hvílík
hógværð! hvílík auðmýkt! En hvernig breytum vér, kristnir menn! Mun hið sama
lunderni búa í oss, eins og var í Jesú Kristi? Þegar einhver beitir flærð og
fagurgala við oss og dregur oss á tálar með vinalátum, mun þá ekki sú verða
raunin á, að þjóstur og þykkja vilji ryðja sér til rúms hjá oss, af því að
hjörtu vor eru drambsöm og eigingjörn? Og þó hefir frelsarinn gefið oss þetta
boðorð: " Lærið af mér, því ég er hógvær og af hjarta lítillátur"! Hversu
fjarlægir erum vér þá frelsarans heilaga dæmi, og hversu ómaklegir að heita hans
lærisveinar! Vér þykjumst hata hræsni og undirferli og reiðumst þegar vér verðum
fyrir því af náunga vorum. En hversu oft hefir þú þó ekki, sála mín! gjört þig
seka í þessu sama við lausnara þinn, þegar þú með vörunum lofaðir hann og
þakkaðir honum, en hjarta þitt var langt í burtu; þegar þú með vörunum hést
honum elsku, trú og hollustu, en hjarta þitt var kalt og dautt; þegar þú
minntist við hann í heilagri kvöldmáltíð, en neyttir hans blessaða líkama og
blóðs óverðuglega, án þess það hefði betrandi og helgandi áhrif á líferni þitt;
þegar þú last eða heyrðir hans orð, en hafðir það einungis um hönd til að friða
með því samvisku þína, án þess að vilja leggja af lestina og bæta ráð þitt;
þegar þú með hræsnissvip þóttist leita Guðs ríkis og hans réttlætis, en hjarta
þitt hékk þó fast við heiminn og hans lystisemdir; og í stuttu máli, þegar þú
hafðir yfirbragð guðhræslunnar, en afneitaðir hennar krafti? Og þó sleppir Jesús
ekki hendi sinni af þér, heldur leitast því fremur við að hræra hjarta þitt með
sinni blíðu náðarröddu og leiða þig á friðarins og lífsins veg. Ó, hvílík elska!
hvílík mildi! En varastu að láta ríkdóm hans gæsku, þolinmæði og langlundargeðs
verða til ónýtis á þér, svo þú safnir þér ekki reiði á degi reiðinnar og
opinberunnar Guðs réttdæmis Róm. 2., 5. Skapa þú, Drottinn! í mér hreint hjarta;
hjálpa þú mér til að útrýma allri hræsni og skinhelgi úr sálu minni, svo ég geti
elskað þig af öllu hjarta og geymt þitt orð í góðu og siðsömu hjarta; og nær ég
geng inn að þínu náðarborði til að minnast við þig með trúarinnar og kærleikans
kossi: æ, láttu þá lifandi tilfinningu míns óverðugleika og minnar syndaskuldar
og lifandi endurminningu þinnar friðþægingar gagntaka mína sál og sinni og hafa
helgandi áhrif á allt mitt líferni, svo ég í allri breytni minni við skylda og
vandalausa láti hreinskilið og manneskjufullt hugarfar í ljósi. Þú lést handtaka
þig og fjötra vegna minna synda, æ, leys þú hjarta mitt úr fjötrum tvöfeldninnar
og sérhverrar syndsamlegrar tilhneigingar, svo það geti verið bústaður þinn og
þíns anda, þangað til mín lausnarstund upp rennur og þér þóknast að leysa mig
héðan og leiða mig til þín á sælunnar og friðarins landi! Amen. 7. hugvekja. En
sem þeir er með Jesú voru sáu hvað verða vildi, sögðu þeir við hann: " Herra!
eigum vér ekki að slá með sverði"? Símon Pétur hafði sverð, brá því og hjó til
þjóns hins æðsta prests og sneið af honum hans hægra eyra. Sá þjónn hét Malkus.
Jesús svaraði: " Látið hér við staðar nema"; hrærði við eyru þjónsins og læknaði
hann. Og hann sagði við Pétur: " Slíðra þú sverð þitt; þeir eru með vopnum vega,
munu og fyrir vopnum falla; eða heldur þú ekki, að ef ég bæði föður minn, mundi
hann senda mér meir en tólf fylkingar engla? Á ég ekki að drekka þann bikar, sem
faðir minn hefir gefið mér? Hvernig gætu ritningarnar annars uppfyllst? Þetta
hlýtur þannig að ske". Það var vissulega mikið fljótræði af Pétri, að ætla sér
að beita vopnum til að verja lausnara sinn. Hann vildi með því sýna elsku sína
til Jesú; en með þessum blinda ákafa hefði hann komið öllum lærisveinunum í
mesta vanda, ef Jesús hefði ekki gjört gott úr því. Hann gætti þess ekki, að
Jesús fyrir skemmstu hafði leitt þeim fyrir sjónir, að sér bæri að þola
þjáningar og dauða, og að hann með þessu fljótræði sínu ekki gjörði annað en
auka pínu hans og setja blett á hans heilaga málefni, eins og hann hefði kennt
lærisveinum sínum að beita ofríki gegn ofríki og óhlýðnast yfirvaldanna gjörðum;
hann gleymdi líka í hverja hættu hann með breytni sinni stofnaði sálu sinni,
þareð hann svaf þegar hann átti að vaka, en beitti blindum og óskynsamlegum
ákafa, þegar hann átti að sýna sjálfsafneitun og undirgefni undir Guðs vilja.
Hversu oft breytum vér ekki, kristnir menn! líkt og Pétur, þegar vér ætlum með
ákefð og ofsa að flýta fyrir Drottins málefni, eða fyllumst óþreyju og
óþolinmæði, þegar hann leggur oss einhvern kross á herðar, í stað þess að oss er
boðið að fylgja honum, bíða eftir hans bendingum, treysta hans almætti, láta
hans hönd stjórna og hans speki ráða? Eða hættir oss ekki einnig við að sýna
ofsa og ákafa og fyllast heift og bræði, þegar vér mætum einhverri mótspyrnu í
vorum veraldlegu fyrirtækjum, eða þegar vér þykjumst verða fyrir einhverjum
halla og ójöfnuði af öðrum mönnum, hversu lítið sem í þetta kann að vera varið,
og erum þá ekki í rónni fyrr en vér getum á einhvern hátt hefnt vor. Ó, hversu
ólíkt, er þetta boðum og dæmi vors guðdómlega frelsara, sem með himneskri
hógværð umbar allar mótgjörðir, sem bauð oss að fylgja sér og fyrirgefa af
hjarta, sem bauð oss, að blessa þá sem oss bölva, og gjöra þeim gott og biðja
fyrir þeim sem oss hata! Æ! það er eins og vér aldrei getum munað eftir því, að
sáttgjarnt, hógvært og mannelskufullt hugarfar er skilyrði fyrir því, að vér
getum vænt oss náðar og miskunnar hjá heilögum og réttlátum Guði, og að vér
aldrei vitum, á hverri stundu vér verðum kallaðir fram fyrir hans dómstól. "
Þeir, er með vopnum vega, munu og fyrir vopnum falla", sagði vor guðdómlegi
frelsari um leið og hann bauð Pétri að slíðra sverð sitt, og minnti oss með
þessum orðum ekki einungis á það, að með þeim sama mæli, sem vér mælum öðrum,
mun oss aftur mælt verða, og að hefndargjarnt hugarfar hefir ófrið og óblessun í
för með sér, heldur einnig á hitt, að hann vildi ekki láta verja sig og sitt
heilaga málefni með veraldlegum vopnum, né sitt ríki útbreiðast á jörðunni með
sverðseggjum, því hans ríki var ekki af þessum heimi. En það eru til önnur
andleg vopn, kristinn maður! sem þú jafnan átt að beita í breytni þinni við aðra
menn og í stríði þínu og holdið og heiminn; það er þau vopn, sem postulinn
kallar" Guðs alvæpni". andans, sem er Guðs orð" Efes. 6., 12.-18.. Ef þú hefir
þessi Guðs alvæpni, þessi himnesku" ljóssins vopn", þá munt þú" geta veitt
mótstöðu á hinum vonda degi, og að öllu yfirunnu staðist". Þú, sem því jafnan
hefir sverð hefndarinnar og heiftarinnar brugðið og á lofti, reitt til höggs við
bróður þinn, slíðra þú það sem fyrst meðan þú ert enn á vegi með honum, svo það
særi ekki sjálfan þig banvænu sári, sári andlegs og eilífs dauða. Legg þú niður
vopn ranglætisins, en íklæðst vopnum réttlætisins. Guðsorð er hið eina sverð,
sem þú sífellt átt að hafa brugðið, það er beittara hverju tvíeggjuðu sverði;
það hefir kraft í sér til að áminna, helga og hugga; já, það er kraftur Guðs til
sáluhjálpar hverjum þeim sem trúir. Ó, Guð minn góður! hversu veik hlýtur þá mín
trú að vera, hversu dautt mitt hjarta, þegar ég finn ekki til þess, hvað þitt
orð er beitt og kröftugt, þegar því er brugðið, og það þó ekki getur unnið á
mínu harða hjarta, og ég ekki heyri annað en þytinn og læt það eins og vind um
eyrun þjóta. Æ! virstu að lækna eyra mitt, svo ég geti heyrt annað en hljóm
þinna sannleiksorða, svo að kraftur og kjarni þeirra finni veg til hjarta míns
og smjúgi eins og sverð gegnum sálu mína; svo ég fái" sting í hjartað" af
meðvitund synda minna og hún vekji hjá mér sára iðrun. Græð þú síðan af miskunn
og gæsku þinni þetta mitt hjartasár, svo ég geti helgað þér hjarta mitt og
elskað þig af öllu hjarta. Bænheyr það í Jesú nafni! Amen. 8. hugvekja. Um þetta
sama bil mælti Jesús við flokkinn: " Þér eruð farnir út að höndla mig með
sverðum og forkum, eins og ræningja, en á hverjum degi hefi ég þó hjá yður
verið, setið og kennt í musterinu, og þó hafið þér ekki vogað að leggja hendur á
mig; en þetta er yðar tími og makt myrkranna, svo að ritningin uppfyllist". Ekki
verður ofsögum af því sagt, hve mikil spilling Gyðingaþjóðarinnar var á Krists
dögum. Hann gekk í hring, gjörði öllum gott sem hans leituðu, læknaði sjúka og
uppvakti liðna. Hann sat daglega í musterinu og kenndi lærdóminn um Guðsríki. En
þó Gyðingarnir væru sjónarvottar að hans dásemdarverkum og heyrnarvottar að hans
himnesku kenningu, gat þó ekkert hrært þeirra þeirra þverbrotnu og harðsvíruðu
hjörtu, heldur fylltust þeir þvert á mót heift og hatri við Jesúm, einkum
farísearnir, hinir skriftlærðu og kennimannahöfðingjarnir, af því að hann vildi
ekki fegra vonsku né hræsni þeirra, heldur sagði þeim beiskan sannleika og sýndi
þeim, hvílíkir þeir væru í raun og veru og hve hegningarverðir þeir væru í Guðs
orðum. Þessu hatri sínu gátu þeir nú loksins svalað, eins og vér allir vitum,
með því að fá Jesú lærisvein Júdas til að svíkja drottinn sinn, og senda með
honum hermanna flokk til að handtaka Jesú og þannig ráða hann af dögum.
Gyðinganna breytni við frelsarann mun ætíð verða hið hryllilegasta dæmi upp á
mannlega spillingu, eins og útskúfan þessarar þjóðar er hinn bersýnilegasti
vottur um Guðs hegnanda réttlæti. Þú átt að vera" gyrtur sannleikanum, íklæddur
brynju réttlætisins, hertygjaður skildi trúarinnar, hjálmi hjálpræðisins og
sverði. En þegar vér gætum að hegðun og hugarfari mannkynsins yfir höfuð, munum
vér þá ekki jafnvel í sjálfri kristninni verða varir við nein merki upp á þá
spillingu, sem oss þykir svo hræðileg hjá Gyðingaþjóðinni? Þó Kristur sé nú ekki
lengur sýnilega nálægur, né kenni á hverjum degi í musterinu, þá er þó hans
sáluhjálplegi lærdómur boðaður kristnum mönnum, og þeir eru uppfræddir í honum
frá blautu barnsbeini; þeir þekkja frelsarann, hans guðlegu tign, hans
óendanlegu elsku til vor syndugra manna og hans blessaða lífsins orð, já, þekkja
þetta allt langtum betur en Gyðingarnir; þeir eru fyrir skírnina teknir í tölu
hans lærisveina og orðnir limir á hans líkama; þeir hafa hátíðlega heitið Guði
og frelsara sínum trú og hollustu, og endurnýjað þetta heit í hvert sinn, sem
þeir hafa verið borðgestir við Jesú náðarborð. En því miður sýnist líferni
margra kristinna manna lýsa því, að uppfræðing þeirra í kristindóminum beri
lítinn og jafnvel engan ávöxt hjá þeim, til að betra það og gjöra þá að sönnum
Krists lærisveinum; þeir fyrirlíta og óvirða guðsorð, launa velgjörðir Guðs og
manna með vanþakklæti eins og Gyðingarnir, fram ganga eftir munni og maga, láta
sínar spilltu tilhneigingar fá vald yfir sér, án þess að veita þeim alvarlega
mótspyrnu; þeir fyllast jafnvel heift og reiði, ef fundið er að þeirra
ókristilega líferni, og kalla það óþarflega hótfyndni;" þeir krossfesta Krist að
nýju", eins og guðsorð kemst að orði, í stað þess að krossfesta holdið með
girndum þess og tilhneigingum, og sýna óræk merki þess, að þeim hefði ekki
farist betur en Gyðingunum, hefðu þeir lifað á þeirra dögum. Þess vegna mun og
harður hegningardómur verða upp kveðinn yfir þeim, ef þeir iðrast ekki og bæta
ráð sitt. En maðurinn verður ekki svo spilltur og þverbrotinn allt í einu,
heldur smám saman. " Á hverjum degi hefi ég hjá yður verið, setið og kennt í
musterinu, og þó hafið þér ekki vogað að leggja hendur á mig", sagði frelsari
vor við Gyðingana. Eins er syndugum manni varið. Meðan hann er óspilltur, meðan
hann verður var við nálægð frelsarans í hjarta sínu og hlustar á kenningu hans,
meðan hann gefur gætur að hans áminnandi og aðvarandi röddu, vogar hann ekki að
leggja hendur á lausnara sinn, né láta eftir sínum spilltu tilhneigingum, eða að
minnsta kosti gjörir hann það í fyrstunni óttasleginn og angurvær. En þegar hann
er búinn að reka Jesú úr hjarta sínu, þá brýst þar inn flokkur óhreinna anda og
syndsamlegra girnda, sem hrekja manninn á lastanna veg, þangað til myrkranna
vald hefir algjörlega fengið yfirráð yfir honum og hann verður syndarinnar
þræll. En því meir sem maðurinn þannig sökkvir sér niður í straum tímans, því
meir sem hann gleymir tímans eilífa höfundi og herra, því meir missir hann líka
sjónar á tilgangi tímans og lífsins; hann þykist þá sjálfur eiga ráð á tímanum
og mega sóa honum burt eins og honum líst; hann sér ekki hvað tímanum líður, af
því hann er háður myrkranna valdi. Náðartíminn líður fyrr en hann varir, og þá
upprennur dóms og reikningsskapar tíminn. Ó, Jesú! Gjörðu hjarta mitt að musteri
þínu og kenndu þar á hverjum degi; kenndu mér að þekkja minn vitjunartíma og
verja tímanum vel; sannfærðu mig um syndina, réttlætið og dóminn, og minntu mig
jafnan á þína pínu og dauða; gefðu mér náð til að geta handsamað þig, ekki" með
sverði og forkum" eins og Gyðingarnir gjörðu, heldur með örmum trúarinnar og
kærleikans, ekki" eins og ræningja", heldur eins og frelsara minn og Drottinn;
gefðu mér náð til að halda þér föstum í hjarta mínu, svo að hvorki líf né dauði
geti skilið mig við þig; því þegar ég hefi þig að eins, þá hirði ég hvorki um
himin né jörð. Amen. 9. hugvekja. Þá yfirgáfu hann allir lærisveinarnir og
flýðu. Maður nokkur ungur fylgdist með honum; hann hafði lín eitt klæða á berum
sér; og er flokksmennirnir vildu handtaka hann, kastaði hann línklæðinu og flýði
nakinn í burt frá þeim. Eins og vér heyrðum, yfirgáfu nú allir lærisveinarnir
Jesúm, flýðu og skildu hann einan eftir í höndum óvina sinna. Þó var hann ekki
einn saman, því faðirinn var með honum. Sá er aldrei einn, sem hefir Guð
almáttugan í för með sér, þó hann sé yfirgefinn af öllum öðrum; hans hjálp og
liðveisla hefir ætíð reynst og mun ætíð reynast hið besta og áreiðanlegasta
atharf í allri neyð og öllum þrautum. Sæll er sá, sem breytir þannig, að hann
getur sagt með Davíð: " Drottinn er mitt ljós og frelsi; hvern skal ég hræðast?
Drottinn, hann er vörn míns lífs, fyrir hverju skal ég skelfast"? Sálm. 22., 1..
Hvað flótta lærisveinanna snertir, þá hafði Jesús áður sagt við Gyðingana: "
Látið þessa á burt fara", og þannig ætlast til, að lærisveinarnir skyldu forða
lífi sínu. Mannlegur veikleiki varð hér eins og oftar meðal í hendi hins
almáttuga til að framkvæma hans ráðsályktanir. Hefðu Jesú lærisveinar ásamt
honum verið handteknir og látið líf sitt, þá hefðu þeir ekki getað verið
sendiboðar hans meðal þjóðanna til að flytja þeim lærdóminn um guðsríki. En af
þeirra dæmi sjáum vér líka, hvernig Guð er máttugur í veikleikanum, því þessir
sömu menn, sem nú voru svo hræddir og huglausir, að þeir yfirgáfu Jesúm og flýðu
frá honum, urðu seinna þær mestu Guðs hetjur, sem nokkurn tímann hafa til verið,
og vitnuðu um Jesúm með svo einstaklegri djörfung og hugprýði, að þeir glaðir
gengu móti ofsóknum, fangelsi og dauða fyrir hans nafns sakir; og lýsir Páll
postuli lífskjörum og hugarfari þeirra með þessum orðum: " Í öllu þjökumst vér,
látum þó ekki hugfallast; erum vonlitlir, en örvinglumst þó ekki; ofsóttir, en
þó ekki hjálparlausir; felldir til jarðar, en tortýnumst þó ekki. Jafnan berum
vér deyðingu Jesú á líkamanum, svo að Jesú líf auglýsist á vorum líkama; því þó
vér lifum, erum vér jafnan til dauða seldir vegna Jesú, svo að hans líf einnig
augljóst verði í vorum dauðlega líkama" 2. Kor. 4., 7.- 11.. Ó, Guð minn góður!
Hversu ólíkt var líferni þeirra lífernisháttum kristinna manna á vorum dögum! Nú
hugsa fæstir um annað en að lifa í næði og makindum og eiga góða daga. Að vísu
heimtar Drottinn ekki annað eins hörmungalíf af oss eins og þeir urðu að reyna;
en hann heimtar þó af oss sannkristilegt hugarfar, það hugarfar, sem væri
reiðubúið að leggja líf og eignir í sölurnar fyrir fyrir Kristi nafns sakir, ef
það væri nauðsynlegt til að útbreiða Guðs dýrð og hans ríki meðal mannanna. Ætíð
verður sú krafa til vor eftir," að við reynumst trúir" og að vér tökum vorn
kross á oss og fylgjum frelsara vorum, ef vér viljum vera hans lærisveinar.
Fylgir þú þá frelsara þínum, kristinn maður! þegar þú skorast undan sérhverri
skyldu, sem heimtar áreynslu og sjálfsafneitun? þegar þú berð þann kross, sem
Drottinn hefir lagt þér á herðar, með mögli og óþolinmæði? Þú veist, að hið
kristilega trúarlíf er stríð og barátta, að vér erum hermenn Jesú Krists og
eigum að berjast hraustlega undir hans merkjum. En undan merkjum frelsara þíns
flýr þú og yfirgefur hann, þegar þú hættir að stríða við girndir þínar og fellur
fyrir sérhverju áhlaupi freistinganna; þegar þú þorir ekki að tala sannleikann,
eða gjöra það sem rétt er, af ótta fyrir mönnum, eða þú lætur einhverja
tímanlega hagsmuna von aftra þér frá því; þegar þú festir hug og hjarta við
heiminn, við hina veraldlegu hluti, en gleymir frelsara þínum og þinni eilífu
sáluhjálp, og í stuttu máli: þegar þú ekki hirðir um, að láta hið sama lunderni
búa í þér, sem var í Jesú Kristi. Þú yfirgefur Jesúm, þegar þú yfirgefur sjálfan
þig og þína sönnu sálarheill. Æ, Drottinn minn! hversu oft hefi ég ekki
yfirgefið þig og flúið frá þér; hversu oft hafa ekki vondar hugsanir vaknað í
sálu minni; hversu oft hafa ekki syndsamlegar girndir hreift sér í brjósti mínu;
hversu mörg ónytjuorð hafa ekki fram gengið af vörum mínum; já, hversu oft hefi
ég ekki hrasað og fallið; hversu oft hefir ekki trúin og kærleikurinn ætlað að
deyja í hjarta mínu; hversu oft hefi ég ekki hörfað undan og flúið, þegar ég
átti að ganga fram og berjast! Þessa sorglegu játningu megum vér vissulega allir
gjöra, bræður góðir! Guð gæfi, að vér allir gjörðum hana af hjarta, því þá
mundum vér allir finna oss knúða til að biðja hann að senda oss styrk og krafta
af hæðum, til að geta héreftir barist trúarinnar góðu baráttu og höndlað eilíft
líf; knúða til að biðja hann að senda oss" anda máttarins og kærleikans og
stillingarinnar, svo vér ekki fyrirverðum oss fyrir vitnisburð Drottins vors,
heldur þolum illt vegna náðarlærdómsins, styrktir af Guðs krafti" 2. Tím. 1.,
7.-8.. Ó, Jesú! Þú reynist ætíð trúr og afneitar aldrei sjálfum þér; Þú hefir
aldrei yfirgefið mig, þó ég hafi reynst ótrúr; þú hefir alltaf munað til mín, þó
ég hafi gleymt þér; þú hefir alltaf leitast við að leiða mig á réttan veg, þó ég
hafi villst í solli veraldarinnar. Æ, yfirgef þú mig aldrei; gef þú mér náð til
að fylgja þér, fylgja þér fram í dauðann, þá verður dauðinn mér inngangur til
lífsins, til eilífs lífs og eilífrar sælu! Amen. 10. hugvekja. En flokkurinn,
fyrirliðinn og þjónar Gyðinganna gripu Jesúm og bundu hann, og leiddu hann fyrst
til Hannasar, sem var tengdafaðir Kaífasar, sem það árið var æðsti prestur, og
hafði gefið Gyðingum það ráð, að betur færi að einn maður væri líflátinn fyrir
þjóðina. Þeir leiddu þá Jesúm inn fyrir æðsta prestinn Kaífas, hvar allir
kennimannahöfðingjar, skriftlærðir og öldungar voru saman komnir.
Kennimannahöfðinginn spurði Jesúm þá að hans lærisveinum og kenningu, en Jesús
svaraði honum: " Ég hefi opinberlega talað í heiminum, með jafnaði kennt í
samkunduhúsum og í musterinu, hvar allir Gyðingar koma saman, en ekkert hefi ég
í leyni talað. Hví spyr þú mig að þessu? Spyr heldur þá þar að, sem heyrt hafa
hvað ég talað hefi til þeirra, því þeir vita hvað ég hefi sagt". En er hann
talaði þetta, þá gaf einn þjónanna, er stóð þar hjá, honum hnefahögg, og sagði:
" Svarar þú svona prestahöfðingjanum"? Jesús svaraði: " Hafi ég talað rangt, þá
sanna þú það; en hafi ég talað rétt, hví slær þú mig"? Nú byrjuðu hinar
líkamlegu þjáningar frelsara vors, fjötur og hnefahögg, húðstroka, þyrnikrýning
og krossfesting með allri þeirri harðýðgi og háðung, sem mannleg vonska gat
upphugsað; en alltaf var hans guðdómlega stilling og hógværð sjálfri sér lík. Ó!
mikið megum vér blygðast vor, Drottinn minn! þegar vér berum þitt heilaga
heilaga ljúfmennsku dæmi saman við hroka vorn og sjálfsþótta, sem ekki þolir
öðrum eitt styggðaryrði, ekki þolir, að virðingu vorri sé í hinu allraminnsta
misboðið, án þess hjarta vort fyllist þykkju og þjósti, sem einatt brýst út í
orðum og verkum. Og af hverju höfum vér þá að stæra oss? Allt gott, sem vér
eigum og njótum, höfum vér þegið af einskærri náð, og ekkert getum vér eignað
sjálfum oss nema syndir vorar og þá ófarsæld, sem af þeim leiðir. Án þessarar
játningar, án auðmjúkrar viðurkenningar þess, að vér eigum alla hluti Guðs náð
og miskunn að þakka, verða jafnvel hans bestu gjafir oss til syndar, þareð þær
vekja hjá oss drambsemi, hroka og heimtufrekju, í stað þess að gjöra oss
auðmjúka, hógværa og mannelskufulla. Jesús er nú krafinn til reikningsskapar
fyrir kenningu sína af prestahöfðingja Gyðinganna. Þetta sýnir oss, hvernig
syndin truflar það samband, sem á að vera milli Drottins og vor; hið mannlega
tekur sér dómsvald yfir hinu guðlega og spillingin kallar heilagleikann til
reikningsskapar. En ferst þér ekki líkt, syndugur maður! þegar þú möglar yfir
Guðs stjórn og handleiðslu og segir við hann: " hvað gjörir þú"? Þú spyrð hann
ekki að, hvað hann hafi kennt, því þú veist, að þú ættir að þekkja hans lærdóm,
og finnur með sjálfum þér, að þú hefir ekki gefið nógar gætur að honum þér til
menntunar og lífernisbetrunar. Þú spyrð hann ekki um hans lærisveina, því að þú
finnur með sjálfum þér, að þú ættir að vera einn í þeirra tölu, en hefir vanrækt
flest það, sem hann heimtar af sínum sönnu lærisveinum. Þú spyrð hann ekki um
neitt af því, sem getur lækkað drambsemi hjarta þíns og leitt þig til iðrunar og
afturhvarfs, heldur heimtar þú af honum með sjálfskyldu að gjöra grein fyrir
því, hvers vegna þú fáir ekki allt það, sem þín spillta náttúra girnist. En
innan lítils tíma verður þú sjálfur kallaður fram fyrir dómstól hins eilífa til
að standa reikningsskap af því, hvernig þú hafir varið þessu lífi, sem hans náð
gaf þér til undirbúnings undir eilífðina, hvernig þú hafir varið þeim gáfum,
kröftum og hæfileikum, sem hann lénti þér; og muntu þá geta tekið þér orð
frelsara þíns í munn og sagt: " Ég hefi opinberlega talað í heiminum; ekkert
hefi ég í leyni talað; hví spyr þú mig að þessu? Spyr heldur þá þar að, sem
heyrt hafa hvað ég talað hefi til þeirra, því þeir hvað ég hefi sagt". Muntu þá
geta vitnað til þeirra, sem voru samferðamenn þínir á lífsleiðinni, um það að þú
hafir aldrei talað það, sem hneykslaði aðra og var þeim til ásteytingar, að
aldrei hafi fíflslegt hjal né ónytjuorð framgengið af munni þínum, heldur hafir
þú jafnan talað það, sem miðaði til að útbreiða Guðs dýrð og hans ríki? En þó
enginn yrði til að ásaka þig fyrir ókristileg orð, mundir þú þar fyrir vera sýkn
saka í augum hins heilaga og réttláta alheimsdómara, sem þekkir hverja
syndsamlega hugsun, sérhverja óhreina girnd, sem kviknar í sálu þinni; sem
þekkir allt, sem í leyni skeður? Æ, syndugur maður! kalla þú sjálfan þig til
reikningsskapar áður en hinn mikli dóms og reikningsskapar dagur upp rennur;
kalla þú sjálfan þig til reikningsskapar fyrir dómstóli samvisku þinnar, og ber
þú breytni þína og hugarfar þitt vandlega saman við Guðs heilaga orð: og þá munt
þú komast að raun um, að þú ert syndugur og hegningarverður. Ó, Guð! allir erum
vér fjarlægir því helgunarinnar takmarki, sem þú ætlaðir oss að ná; það vitnar
samviska vor; það vitnar þitt heilaga orð; það vitnar dæmi vors himneska
lausnara, og það mun algjörlega sannast þegar vér á síðasta degi mætum frammi
fyrir þínum dómstóli, og það verður allt í ljós leitt, sem nú er í myrkrunum
hulið. Æ, vert þú oss þá vægur og miskunnsamur dómari, í Jesú nafni! Amen. 11.
hugvekja. En Símon Pétur fylgdi Jesú eftir álengdar og annar lærisveinn; en sá
lærisveinn var kunnugur þeim æðsta presti og gekk inn með Jesú í hús
prestahöfðingjans, en Pétur stóð fyrir utan dyrnar. Þá gekk út hinn annar
lærisveinn, sem kunnugur var prestahöfðingjanum, talaði við þá þernu, sem gætti
dyranna og leiddi Pétur inn. Þjónarnir höfðu kveikt eld í miðri forstofunni og
vermdu sig, því kuldi var. Pétur setti sig þar hjá þeim og vermdi sig, svo hann
sæi, hver endir þar á yrði. Þá sagði þernan: " Ertu og einn af lærisveinum þessa
manns"? En Pétur neitaði því opinberlega og svaraði: " Kona! ekki er ég það; ég
þekki hann ekki, og skil ekki hvað þú segir". Þjónarnir stóðu og ornuðu sér og
Pétur hjá þeim. Litlu síðar gekk Pétur út í fordyrið og þá gól haninn. Önnur
þerna leit þá við Pétri og sagði við þá, er hjá stóðu: " þessi var einnig með
Jesú frá Nazaret." Þeir sögðu þá til hans: " ertu ekki einn af hans
lærisveinum"? og annar sagði: " vissulega ertu einn af þeim". Pétur neitaði því
ennþá, sór sig og sagði: " ekki er ég það, og ekki þekki ég þennan mann, sem þið
talið um". Stundu síðar styrkti einhver annar það og sagði: " sannarlega ertu
einn af þeim, því þú ert frá Galíleu og tungumál þitt opinberar þig". Þá kom
einn af biskupsþjónunum, frændi þess, er Pétur hjó eyrað af, og sagði: " Sá ég
þig ekki í grasgarðinum með honum"? Þá tók Pétur til að formæla sér og sverja,
að ekki þekkti hann þennan mann, sem þeir töluðu um. En jafnsnart er hann svo
talaði, gól haninn í annað sinn. " Sá, sem þykist standa, gæti að sér, að hann
ekki falli". Þessi áminning Páls postula 1. Kor. 10.,12. er lík þeirri, sem
frelsarinn gaf lærisveinum sínum í grasgarðinum, þegar hann sagði: " vakið og
biðjið, svo þér fallið ekki í freistni; því andinn er að sönnu reiðubúinn, en
holdið er veikt". Vér erum svo breyskir og þreklausir, að vér megum aldrei reiða
oss á vora eigin krafta, aldrei hætta að hafa vakanda auga á sjálfum oss, og
aldrei gleyma því, að leita liðs og krafta hjá Drottni, sem einn er máttugur í
veikleikanum. Ef vér sleppum árvekni og bænrækni úr huga vorum, þá er oss búið
fall og hrösun. Merkilegt dæmi upp á þetta, merkilegan vott um veikleika
mannlegs eðlis sjáum vér af breytni Péturs, þegar hann afneitaði frelsara sínum.
Í samfleytt þrjú ár hafði hann verið sjónarvottur að Jesú dásemdarverkum og
heyrnarvottur að hans himnesku kenningu; hann hafði séð dýrð frelsarans á
fjallinu helga, og nú fyrir skemmstu í áheyrn hinna lærisveinanna hafði hann
heitið því, að ganga með honum jafnvel í sjálfan dauðann; þó afneitar hann nú
Drottni sínum þrisvar hvað eftir annað, já, sver sig og sárt við leggur, að hann
ekki þekki hann. Það sem kom Pétri til þessa var ótti fyrir mönnum; hann sá, að
nú var fyrir alvöru reynt til að ráða meistara hans af dögum, og óttaðist því
fyrir, að lífi sínu kynni einnig að verða hætta búin, ef hann segði hver hann
væri; til að frelsa hið tímanlega líf, stofnaði hann sínu eilífa lífi í hættu.
Margir hafa þurft minna en hann til að afneita frelsara sínum. Ótti fyrir álasi,
eignamissi eða einhverjum öðrum tímanlegum óhagnaði hefir, því miður, komið
mörgum til að afneita sannleikanum og yfirgefa hið góða málefni, af því þeir
óttuðust mennina meir en Guð og elskuðu gæði þessa heims meir en hið himneska
hnossið. Það var líka forvitni, sem kom Pétri til að ganga inn í hús æðsta
prestsins, því hann vildi vita," hver endir þar á yrði". Mun það ekki vera
svipuð tilfinning, sem hreifir sér í margra brjósti, þegar þeir fyrst hætta sér
út á lastanna veg? Þá langar til að þekkja syndina af eigin reynslu og njóta
ávaxta hennar, af því þeir trúa ekki guðsorði til þess, að" endir þeirra sé
dauðinn", andlegur og eilífur dauði. Enn fremur var það oftraust á sjálfum sér,
sem kom Pétri til að fylgja Jesú, eftir að búið var að handataka hann, jafnvel
þó Jesús væri nýbúinn að vara hann með þessum orðum: " Þangað sem ég fer, getur
þú ekki fylgt mér að sinni". Hann þóttist standa fast og þekkti ekki veikleika
sinn. Ó, hversu oft hrösum vér ekki eins og hann, af því að vér hlaupum í
hugsunarleysi á móti freistingunum, í stað þess að forðast þær og sneiða hjá
þeim, og höldum, að vér séum sterkari fyrir en vér erum. Það sem einnig var
orsök í hrösun Péturs var það, að hann gaf sig í kast við þjóna og þernur æðsta
prestsins; og eins fer fyrir þér, kristinn maður! Ef þú að þarflausu leggur lag
þitt saman við óráðvanda menn, því" vondur félagsskapur skemmir góða siði" og"
lítið súrdeig sýrir allt deigið" Gal. 5., 9., og fyrr en þig varir, ert þú búinn
að draga dám af þínum óguðlegu sessunautum, og endar með því að afneita frelsara
þínum. " Sá, sem þykist standa, gæti því að sér, að hann ekki falli". Þú heldur,
kristinn maður! að það muni ekki koma fyrir þig að afneita frelsara þínum, af
því þú bæði þekkir hver hann sé, og hikir þér ekki við að meðkenna hann fyrir
mönnum. En gættu þess, að þekkingin ekki verði þér til dómsáfellis; gættu þess,
að þó þú ekki afneitir frelsara þínum í orði, þá gjörir þú það í verki, þegar þú
vísvitandi og iðrunarlaust heldur áfram í syndum þínum; gættu að því, að vera
ekki einn í þeirra tölu, sem Páll postuli talar um, þegar hann segir: " Þeir
viðurkenna, að þeir þekki Guð, en neita því með verkunum; þeir eru
viðurstyggilegir, þverúðarfullir og til hvers góðs verks óhæfir" Tít. 1., 16..
Gættu að þér, að verða ekki einn í þeirra tölu, sem frelsarinn á efsta degi
útskúfar frá augliti sínu með þessum orðum: " Ég þekki yður ekki". Gætum vor
allir í tíma, kærir bræður! forðumst að afneita frelsara vorum með hugarfari og
líferni voru, en ástundum að prýða hans lærdóm í öllum greinum. Ó, Jesú! hversu
oft hefi ég ekki afneitað þér í hugsunum, orðum og verkum; hversu oft var ekki
hjarta mitt fullt af hégómlegum hugsunum og veraldlegri áhyggju; hversu oft voru
ekki orð mín ósamboðin þínum heilaga lærdómi, og hversu oft lýstu ekki verk mín
því, að þau spruttu úr köldu og kærleikslausu hjarta! Æ, sendu mér þinn anda og
láttu hann hafa helgandi áhrif á hugarfar mitt og alla mína breytni, svo ég geti
verið sannur lærisveinn þinn og finni til þess og viðurkenni það í lífi og
dauða, að þú ert frelsari minn og Drottinn: þá get ég lifað og dáið í þínu
nafni. Amen. 12. hugvekja. Drottinn sneri sér við og leit til Péturs; minntist
þá Pétur til þess, er Drottinn hafði sagt við hann: " Áður en haninn gelur
tvisvar, muntu afneita mér þrisvar". Og Pétur gekk út og grét sáran. Eins og
Pétur var fljótur til að hrasa, eins var hann líka fljótur til að iðrast. Margir
líkjast honum í því, að þeir eru fljótir til að falla, en eru honum, því miður,
ólíkir í því, að þeir eru seinir til að iðrast. Iðrun Péturs var einlæg og
alvarleg; en margra iðrun er ekki annað en hræsni og hálfvelgja. Iðrun Pétur
hafði helgandi áhrif á gjörvallt líferni hans þaðan í frá, svo hann varð einhver
sú mesta Guðs hetja og máttarstoð kristninnar, og lét loksins glaður lífið fyrir
Jesú nafns sakir; en margra iðrun er svo varið, að þeir um stund gráta syndir
sínar, en falla jafnskjótt aftur frá á freistinganna tíma, svo að hin síðari
villa verður verri en sú fyrri, og líf þeirra ekki annað en sífelld hryggð og
hrösun; en slík hryggð er ekki eftir Guði og verkar ekki afturhvarf til
sáluhjálpar. Undir eins og Pétur varð var við yfirsjón sína," gekk hann út og
grét sáran". Hann gat ekki lengur haldist við á þessum stað, og hjarta hans
hefði sprungið, hefði hann ekki getað komist út og grátið. Lær þú af þessu,
syndugur maður! að flýja og forðast allt, sem getur komið þér til að afneita
frelsara þínum, allt, sem getur freistað þín til syndar. Það voru beisk tár, sem
Pétur felldi; en þau voru líka sæt. Tárin eru raunaléttir fyrir hin sorgmæddu
hjörtun, og það er af Guðs velgjörðum að geta grátið. Að vísu eru tár
iðrunarinnar beisk meðan hjartað titrar og skelfur af ásökunum samviskunnar,
meðan það er að verða sundurkramið af tilfinningu syndasektar sinnar; en þessi
tár verða sæt, þegar ylgeislum guðlegrar náðar slær niður í hjartað og hin
harmþrungna sálin fær djörfung til að varpa sér í faðm Guðs miskunnar. Þá fær
syndarinn huggun og frið við Guð og kraft til að ganga í nýju líferni. Hvað var
það, sem vakti þessi iðrunartár hjá Pétri? Með fram það, að hann minntist þess,
sem Jesús hafð sagt við hann: " áður en haninn gelur tvisvar, muntu afneita mér
þrisvar"; en þó fyrst og fremst Jesú augnatillit. " Drottinn snéri sér við og
leit til Péturs". Vér getum naumast gjört oss ljósa hugmynd um, hversu viðkvæmt
og guðdómlegt þetta augnatillit hefir verið; en vér getum þó gjört oss hugmynd
um þá sáru kærleikans tilfinningu, sem lýsti sér í þessu himneska augnatilliti
frelsara vors. Æ, er það ekki líka eins og eitthvað svipað beri fyrir sjónir
vorar, þegar vér hrösum? Er það ekki eins og auga hins eilífa kærleika líti til
vor og vilji draga oss til sín? Þá þurfum vér líka þess hvað helst við, að auga
Guðs miskunnandi náðar líti til vor og flytji þau huggunarfullu orð inn í sálu
vora, að" Guð vilji ekki brjóta hinn brákaða reyr né slökkva hinn líttloganda
hörkveik". Drottinn talaði til Péturs með sínu himneska augnatilliti; hann talar
enn til vor í samvisku vorri, í sínu heilaga orði, í þeim náðarvelgjörðum, sem
hann veitir oss, í þeim krossi, sem hann leggur oss á herðar, í þeim góðu
hugarhræringum, sem hans andi kveikir í sálum vorum. Pétur svaraði frelsara
sínum með tárum iðrunarinnar. En með hverju svörum vér þér, Drottinn minn?
Einatt með nýjum og nýjum syndum; þegar þú talar til vor með þínu himneska
augnatilliti, þá snúm vér oss einatt undan, svo það hræri ekki hjörtu vor né
ónáði oss í voru andlegu andvaraleysi. Ó, gæti þitt himneska auga grátið, þá
mundi það einatt mega tárast yfir harðúð vorri og voru óbetranlega hugarfari. En
hversu lengi á þetta svo til að ganga? Hversu lengi ætlum vér að sporna við því,
að Jesú náðarríka augnatillit geti leitt oss til iðrunar og afturhvarfs? Æ,
gætum þess, að því lengur sem vér skjótum iðrun vorri á frest, þess örðugra
verður oss afturhvarfið. Syndavaninn, skeytingarleysið, og hálfvelgjan gjörir
oss alltaf óhæfilegri til að veita Guðs náðarverkunum móttöku, deyfir
tilfinningu vora fyrir réttu og röngu og blindar alltaf augu vor meir og meir,
svo vér að lokum algjörlega missum sjónar á frelsara vorum. Gætum þess, að þó
vér byrgjum augu vor fyrir náðarinnar geislum, þá sér þó auga hins heilaga og
alskyggna alla vora breytni og sérhverja syndsamlega tilhneiging í voru brjósti,
og að hann á síðan mun endurgjalda sérhverjum eftir hans verkum. Úr augum
frelsarans skín óendanlega ást og mildi, þegar hann lítur til hins breyska
syndara; en hvað skín út úr augum þínum, kristinn maður! þegar þér er eitthvað
gjört á móti? Er það ekki einatt heift og reiði eða fyrirlitning og kuldi? Og sé
nú augað spegill sálarinnar, hvílíkt er þá hjarta þitt! Breytir þú þá eftir
frelsara þínum? Æ! Guð náði oss auma syndara og líti til vor í miskunn sinni,
svo vér getum gengið út með Pétri og grátið sáran. Þegar ég heyri, að Pétur gekk
út og grét, og ég virði fyrir mér hrösun hans, hvernig fæ ég þá tára bundist?
Hann hrasaði, og ég hrasa daglega; hann grét og ég græt líka. Æ! líttu á tár
mín, lausnari minn! líttu til mín eins og Péturs, og vertu mér náðugur! Ó, láttu
mig ganga út frá mínum ljóta syndavana og aldrei snúa til hans aftur! Þitt
himneska náðarauga vekji daglega iðrunartár í hjarta mínu, af því ég svo oft
hefi styggt og móðgað þig; en þerra þú líka daglega tárin af augum mínum með
huggunarríku fyrirheitum, og láttu þína ásjónu lýsa yfir mig þangað til ég fæ að
sjá þig augliti til auglitis á sælunnar landi, þar sem engin tár og engin synd
er framar til, í þínu eilífa dýrðarríki, þar sem allt er réttlæti, friður og
fögnuður í heilögum anda. Amen. 13. hugvekja. Þeir æðstu prestar og öldungar
leituðu ljúgvitna gegn Jesú, svo að þeir fengju honum í hel komið, en fundu
engin; þó að margir ljúgvottar kæmu fram, bar engum þeirra saman. Að síðustu
komu tveir falsvottar fram, er báru ljúgvitni móti honum og sögðu: " Við höfum
heyrt hann segja: " ég get brotið þetta musteri Guðs, sem er mannaverk, og byggt
aftur innan þriggja daga annað, sem ekki er gjört af manna höndum". En
vitnisburðir þessarar urðu ekki heldur samhljóða. Æðsti presturinn stóð þá upp,
og spurði Jesúm og sagði: " Svarar þú engu til þess, sem þessir vitna á móti
þér"? Jesú svaraði engu. Æðsti presturinn spurði hann aftur og sagði: " Ég særi
þig við hinn lifanda Guð, að þú segir oss það, ef þú ert Kristur sonur Guðs".
Jesús svaraði: " Svo er sem þú sagðir, en trúið mér, að eftir þetta munuð þér
sjá mannsins son sitja til hægri handar hins alvalda Guðs og komanda í skýjum
himins". Þá reif hinn æðsti prestur klæði sín og mælti: " Hann guðlastar; hvað
þurfum vér nú framar vitnanna við? nú heyrðuð þér sjálfir hans guðlöstun. Hvað
líst yður"? En þeir kváðu hann allir dauða sekan. Jesús hafði af frjálsum vilja
gefið sig í hendur óvina sinna. Síðan var hann fluttur fram fyrir hið mikla ráð,
sem þegar hafði ályktað að sakfella hann, en leitaði einungis að einhverri
átyllu til að fegra með þennan rangláta dóm. Ljúgvottar voru nú fengnir, en
vitnisburði bar ekki saman, eins og þeir líka rangfærðu og afbökuðu Jesú orð.
Það er lyginnar einkenni, að hana vantar innvortis samhljóðun, og hlýtur því
fyrr eða síðar að detta um sjálfa sig. Ó! hversu oft hafa Jesú orð verið
rangfærð, misskilin og misbrúkuð, til að hylja með þeim vonsku og rangindi; en
þó standa orð hans að eilífu stöðug, af því þau eru líf, andi og sannleikur. Ó!
hversu margir ljúgvottar hafa ekki verið í veröldinni, sem hafa borið falskan
vitnisburð á móti náunga sínum, ljóstað ósönnum óhróðri upp um saklausa og með
alls konar ýkjum og lygi reynt til að drepa niður góðu mannorði bræðra sinna. En
einhvern tíma mun þó sannleikurinn vinna sigur; einhvern tíma mun þó réttlátur
Guð leiða hið sanna í ljós og hegna lyginni. Æðsti presturinn hvatti Jesúm til
að færa vörn fyrir sig. En frammi fyrir slíkum dómendum hefði öll vörn orðið
árangurslaus, því að þessir óguðlegu og samviskulausu menn höfðu enga
tilfinningu fyrir hinu sanna og rétta, og þeir myndu sannarlega hafa snúið út úr
Jesú svari og rangfært það. Þess vegna svaraði Jesús engu. Það kemur stundum
fyrir í mannlegu lífi, að þögn er áhrifameiri en nokkur orð. Með þögn sinni og
þolinmæði þess hefir Jesús kennt oss, hvernig vér eigum að breyta, þegar vér
verðum fyrir ósönnum áburði; hann hefir sýnt oss, að vér eigum ekki að þjóta upp
í bræði og reiði, þó oss sé eitthvað misboðið í orðum, né launa illyrði með
illyrðum, heldur fyrirgefa og halda oss frá öllum ónytjuorðum. Jesús þagði og
svaraði engu; en með því meiri djörfung geta nú allir, sem verða fyrir
einhverjum órétti, allir þjáðir krossberendur, ávarpað hann og borið upp við
hann öll sín vandkvæði og allt, sem að þeim amar, og hann mun svara þeim og tala
til þeirra orð huggunarinnar og hins eilífa lífsins og veita sálum þeirra hvíld.
Þegar æðsti presturinn sá, að hann get engu áorkað með ljúgvottunum, þá tók hann
til annarra bragða, til að ná tilgangi sínum. Jesús hafði oft kallað sig
Guðsson, í þeim skilningi, að hann væri sama eðlis og faðirinn. Þess vegna höfðu
Gyðingarnir oftar en einu sinni ásakað hann fyrir guðlöstun og reynt til að
handtaka og grýta hann; en hann hafði sloppið úr höndum þeirra. Eftir þessum
Jesú orðum mundi nú æðsti presturinn og ætlaði að veiða hann með þessari
spurningu: " Ég særi þig við hinn lifanda Guð að þú segir oss það, ef þú ert
Kristur, sonur Guðs"? Við þessari spurningu mátti frelsarinn ekki þegja. Að
sönnu þurfti hún ekki beinlínis ekki svar við; því henni var fullkomlega svarað
af spádómunum, af Krists himnesku kenningum og kraftaverkum, af þeirri háleitu
og himnesku tign, sem jafnvel í þessari hans djúpu niðurlægingu skein út úr
ásjónu hans. En þó vantrúin verði ekki sannfærð af neinu, jafnvel þó einhver
framliðinna upprisi, var þó játning hér nauðsynleg, því Guðsson gat ekki
afneitað sjálfum sér. Að sönnu var líf hans komið undir svari hans; en hann var
kominn til að láta lífið til lausnargjalds fyrir marga. Þess vegna svaraði hann
hiklaust og með berum orðum: " Svo er, sem þú sagðir; en trúið mér, að eftir
þetta munuð þér sjá mannsins son sitja til hægri handar hins alvalda Guðs og
komanda í skýjum himins". Lofaður sértu, lausnari minn! fyrir þessa játningu
þína; til hennar vil ég halda mér, hve nær sem trú mín tekur til að veiklast, og
hún skal hvetja mig til að játa það fyrir heiminum, að þú ert sonur Guðs
lifanda. Og á hinum myrku mæðustundum lífsins, þegar hjarta mitt er fullt af
angist og órósemi og þú sýnist byrgja ásjónu þína fyrir mér, og náðarsól þín er
eins og hulin dimmum skýjum, og þegar ég niðurbeygður af minni syndabyrði þori
ekki að lyfta augunum upp til himins, heldur andvarpa óttasleginn og segi: "
ertu Jesú ennþá frelsari minn"? æ! láttu þá þessi huggunarfullu orð hljóma í
hjarta mínu: " já, ég er það", svo að ég finni til þess í sálu minni, að þú
situr til hægri handar hins alvalda Guðs og biður fyrir mér, og geti óskelfdur
hugsað til þess, að þú munt koma í skýjum himins til að dæma lifendur og dauða.
Ó, Drottinn! hversu oft hefi ég ekki syndgað með þögn; hversu oft hefi ég ekki
syndgað með orðum! hversu oft hefi ég ekki þagað, þegar ég átti að tala, og
talað, þegar ég átti að þegja, eða talað það, sem var mér til syndar. Hversu oft
hefi ég ekki þagað, þegar ég átti að víðfrægja þína dýrð, þegar ég átti að taka
málstað hins saklausa, þegar ég átti að aðvara, áminna og hugga. En hversu oft
hefi ég þar á mót haft Guðs heilaga nafn gálauslega um hönd, bölvað í stað þess
að blessa; já, talað margt það, sem aðrir hafa hneykslast á. Og þegar ég nú
hugsa til þess, að ég á að standa reikningsskap af þessu fyrir þínum dómstóli
þegar þú kemur í skýjum himins: æ, þá skelf ég og titra af ótta og hefi ekkert
að reiða mig á nema þína þögn og þína játningu. En til þess að ég fái treyst þér
af öllu hjarta, bið ég þig að senda mér þinn anda, svo ég héreftir mæli það eina
af gnægð hjartans, sem þér er þóknanlegt. Tala þú mínu máli og bið þú föðurinn
fyrir mér! Amen. 14. hugvekja. Þá hræktu sumir á Jesúm, huldu hans ásjónu, hæddu
hann og slógu með hnefum, einkum þjónarnir, og sögðu: " Spá þú nú, Kristur! hver
var það, sem sló þig"? Og margar aðrar háðungar töluðu þeir við hann. Í stað
þess með lotningu að leggja trúnað á Jesú játningu um sína guðlegu tign, notuðu
Gyðingar sér af henni, til að kveða upp dauðadóm yfir honum. Það gat ekki hjá
því farið, að Krists orð hefðu mikil áhrif á þá; en þeir skipuðust ekki við þau,
heldur æstust enn meir í vonsku sinni. Æðsti presturinn reif klæði sín, sem
merki upp á sárustu gremju, og allir kölluðu þeir orð frelsarans guðlöstun og
kváðu hann dauðasekan. En af því þeir máttu ekki þegar í stað ráða hann af
dögum, tóku þeir nú til að svala bræði sinni með því að misþyrma honum á ýmsar
lundir, eftir því sem grimmd og guðlaus mannvonska blés þeim í brjóst. Hans
heilögu ásjónu, sem englarnir girntust að sjá, ötuðu þeir svívirðilegum hrákum
og afmynduðu hana með hnefahöggum, jafnframt því sem þeir gjörðu gys að hans
spámannlegu tign. Getur þú ekki hjarta þitt komist við, kristinn maður! þegar þú
hugsar til þess, hvernig farið var með frelsara þinn, og hugleiðir, að hann varð
að þola allar þessar hörmungar vegna þinna synda? Fái þetta ekkert á þig, geti
ekki vakið hjá þér neinn viðbjóð við syndinni, né elsku til Jesú og þakklæti við
hann, þá sýnir það berlega, að þú ert ekki snortinn af þeirri hryggð, sem er
eftir Guði; að kuldi og kærleiksleysi hefir gagntekið sálu þína og að syndin á
þar djúpar rætur. Því miður sýnir sorgleg reynsla, þessu er þannig varið hjá
mörgum, sem kristnir kallast, og líferni þeirra lýsir því, að trú þeirra er dauð
og hjarta þeirra er þverúðarfullt. Já, því fer svo fjarri, að Jesú pína hafi
betrandi áhrif á hugarfar þeirra, að þeir með breytni sinni fylla þeir flokk,
sem kvöldu hann og hæddu. Eða má ekki að svo orði kveða, að þeir hræki á Jesúm,
sem fyrirlíta og fótum troða hans lærdóm, sem ekkert skeyta því, sem hann hefir
boðið og daufheyrast við öllum hans áminningum? Er ekki eins og þeir hylji Jesú
ásjónu, sem lifa eins og þeir ekki þekktu hann og hann væri þeim hulinn eins og
hann hefði aldrei verið til, aldrei lifað né dáið vegna mannanna synda? Er það
ekki eins og þeir slái Jesúm með hnefum, þegar þeir hafa heiftrækið og
hatursfullt hjartalag, þegar þeir lifa í illdeilum og ófriði við sína samkristnu
bræður, sem hann af kærleika hefir látið lífið fyrir og sem hann hefur sagt um,
að það sem gjört væri við þá, það væri sér gjört? Er það ekki eins og þeir hæði
Krists spámannlegu tign, sem ekki vilja trúa hans orðum, ekki vilja trúa honum
til þess, að syndum þeirra muni verða hegnt og að þeir muni uppskera það, sem
þeir niðursáðu? Er það ekki eins og þeir gjöri gys að því, sem Jesús hefir kennt
um Guðs heilaga réttlæti, um sambandið milli syndar og hegningar, um dauða,
eilífð, og dóm? " Sá óguðlegi segir í sínum ofmetnaði;" Guð skiptir sér ekki af
þessu"; þetta er öll hans hugsan: " enginn Guð er til" Sálm. 10., 4.. Já, þeir
hrækja allir á Jesúm, hylja hans ásjónu, hæða hann og slá með hnefahöggum, sem
með vísvitandi syndum aflaga þá guðsmynd, sem þeir eru skapaðir í; sem skekkja
skilninginn með fortölum sinnar spilltu holdlegu náttúru; sem með hræsnisfullum
afsökunum þagga niður samviskunnar aðvarandi rödd og deyfa tilfinningu sína
fyrir því, sem rétt er og gott. En þú guðhrædda, sanniðrandi sál! sem ert hrærð
af Jesú friðþægjandi kærleika, sem hefir fengið óbeit á syndinni, af því hún var
orsök í kvöl og pínu frelsara þíns; þú, sem af fremsta megni leitast við að
hreinsa þig af saurugleik holdsins og andans og ganga í nýju líferni; þú, sem
leggur alla stund á að líkjast lausnara þínum, sem er ímynd Guðs veru, og þannig
fullkomna hans mynd í þér; þú angrast að vísu af veikleika og breyskleika þínum
og ert hrædd við þinn eigin vanmátt; en vertu hughraust og ókvíðin! Drottinn er
með þér og styrkir þig, þegar þú leitar liðs og krafta hjá honum. Til þess hefir
frelsari þinn þolað pínu og dauða, að þú gætir sigrað synd og dauða; til þess
var hann hæddur, að þú gætir sigrað synd og dauða; til þess var hann hæddur, að
þú gætir umborið fyrirlitningu heimsins; til þess var hann sleginn hnefahöggum,
að þú gætir umborið árásir og ójöfnuð vondra manna; til þess var hann hrjáður og
hrakinn og ásjóna hans hulin, að þú af honum lærðir hógværð og og þolinmæði í
sérhverju böli og mæðu þessa lífs og fengir litið hann með augum trúarinnar
þangað til honum þú færð að sjá hann augliti til auglitis á landi lifenda. Ó!
hversu einskisverðar eru þær þjáningar, sem oss mæta, í samanburði við þá dýrð,
sem við oss mun opinber verða, ef vér berum þær með kristilegri þolinmæði og
undirgefni undir Guðs vilja. Hið þyngsta mótlæti, sem vér eigum við að stríða,
er breyskleiki vor og syndir vorar; en þegar vér stríðum í krafti Jesú pínu og
dauða og í hans nafni, þá munum vér vinna sigur yfir heiminum og sjálfum oss, og
fyrir hans forþénustu sakir loksins úr býtum bera kórónu réttlætisins. Gef þú
oss, ó, Guð! þína náð til þess í Jesú nafni! Amen. 15. hugvekja. Að morgni
söfnuðust saman öldungar lýðsins, hinir æðstu prestar og skriftlærðir og tóku
ráð sín saman gegn Jesú, svo þeir gætu ráðið hann af dögum. Þeir leiddu hann inn
fyrir ráðið og spurðu: " ert þú Kristur"? seg oss það". Jesús svaraði: " Þó ég
segi yður það, þá trúið þér mér ekki; en spyrji ég yður einhvers, þá svarið þér
mér ekki, eða látið mig lausan. En frá þessum tíma mun mannsins sonur sitja til
hægri handar Guðs kraftar". Þá spyrðu þeir allir: " ert þú þá Guðs sonur"? Hann
mælti: " þér segið satt, því ég er það". Þá sögðu þeir: " hvað þurfum vér nú
framar vitna við, þar vér höfum sjálfir heyrt það af hans munni"? Þá stóð allur
mannfjöldinn upp, og þeir bundu Jesúm, leiddu hann frá Kaífasi til þinghússins
og seldu hann í hendur landstjóranum, hinum pontverska Pílatusi; en það var
snemma morguns. Nú héldu Gyðingarnir á ný ráðstefnu yfir Jesú og vildu fá hann
til að staðfesta opinberlega þá játningu, sem hann hafði gjört kvöldinu áður: að
hann væri Guðs sonur og sá fyrirheitni Messías. Jesús ítrekaði nú hátíðlega
þessa játningu sína, jafnvel þó hann sæi vonskufullan tilgang Gyðinganna, og
segði þeim, að vantrú þeirra mundi ekki leyfa þeim að gefa sannleikanum gaum, né
láta hann aftra sér frá að fremja það glæpaverk, sem þeir höfðu þegar staðráðið
með sér. En eins og vantrúin var skuld í þvermóðsku Gyðinganna, eins er hún enn
í dag rót og uppspretta allra lasta. Því af hverju kemur spilling mannsins öðru
en því, að hann trúir ekki guðsorði; trúir því ekki, að syndin hafi eins
ófarsælar afleiðingar fyrir hans andlegu og eilífu farsæld eins og guðsorð
segir? En eins og vantrúin er lastanna móðir, eins er hún líka ávöxtur og
afleiðing lastanna; því hinn lastafulli sljóvgar með syndavananum hæfileika sinn
til að taka á móti áhrifum guðlegrar náðar, og missir að lokum gjörsamlega
sjónar á Guði og hans heilaga vilja. Vantrúin er því hættulegri sem heimurinn
gjörir minna úr henni. " Það gildir einu", segir heimurinn," hverju menn trúa,
ef þeir lifa ráðvandlega"; eins og það sé mögulegt, að lifa ráðvandlega í
kristilegum skilningi án sannrar og lifandi trúar; það er hér um bil eins og að
segja, að það gildi einu þó tréð sé rotið og og skemmt, ef það einungis beri
góðan og óskemmdan ávöxt; eða: að það standi á sama, hve óhrein og eitruð
uppsprettan sé, ef hún gefi hreinan og heilnæman svaladrykk. Trúin er rót og
uppspretta hins andlega lífs hjá manninum; hún er sú sannfæring, sem hann
breytir eftir, það lífsafl, sem setur hann í hreyfingu. Trú eða vantrú mannsins
hefir hin mikilvægustu áhrif, ekki einungis á hans einstöku áform og fyrirtæki,
heldur á gjörvallt hugarfar og háttalag hans. Ef þú af öllu hjarta trúir á Guðs
föðurlegu gæsku; ef þú af öllu hjarta trúir því, að hans almætti viðhaldi þínum
kröftum, að náð hans og speki stjórni lífskjörum þínum og að hann blessi allt,
sem þú vinnur í hans ótta, þá hlýtur þessi trú að hafa áhrif á hvað eina, sem þú
áformar, og fylla hjarta þitt með auðmýkt og trúnaðartrausti. En vanti þig þar á
mót þessa trú; haldir þú, að þú með hyggindum þínum getir sjálfur ráðið öllu,
sem fram við þig kemur, og treystir engum nema sjálfum þér, þá hlýtur einnig
þetta sjálfstraust að hafa áhrif á hugarfar þitt, og fylla hjarta þitt með hroka
og sjálfsþótta, meðan allt leikur í lyndi, en með óþolinmæði, mögli og hugleysi
þegar á móti blæs. Þannig er því varið bæði í tímanlegum og andlegum efnum. Ef
þú trúir á Guðs son, þá veist þú, að Guð sökum hans verðskuldunnar er þinn
náðugur og miskunnsamur faðir hans, sem hefir fyrirgefið þér og daglega
fyrirgefur þér syndir þínar og yfirsjónir, þegar þú iðrast þeirra af hjarta; þá
veist þú líka, að hann með föðurlegri mildi elur önn fyrir þér og að þú mátt
varpa allri áhyggju þinni á hann; að þær þrautir og mótlætingar, sem hann lætur
þig reyna, eru betrunar og fullkomnunar meðul í hans mildiríku forsjónarhendi,
sem eiga að kenna þér undirgefni undir hans vilja og sýna þér, hvernig þú átt að
feta í fótspor frelsara þíns og líða með honum, svo þú megir með honum dýrðlegur
verða. Þegar þú trúir þessu og treystir þessu, þá ferð þú ekki eftir öðru en
guðsorði og og lætur það eitt vera ljós á þínum vegum og lampa fóta þinna,
hvernig sem allt hið stundlega byltist og breyttist. Ef þú trúir á heilagan
anda, þá veist þú líka, að á þessari syndumspilltu jörð er til ósýnilegur
guðsbarna söfnuður," innsiglaður með þeim heilaga anda fyrirheitsins, sem er
pantur arleifðar vorrar, þangað til vor lausnarstund upprennur" Efes. 1, 1 1; þá
treystir þú því líka, að hið góða og sanna muni vinna sigur og að öll Guðs börn
muni safnast í hans himneska ríki, sem er réttlæti, friður og fögnuður í
heilögum anda. Sé þessi trú lifandi hjá þér hlýtur hún að lyfta hjarta þínu í
auðmjúkri og innilegri bæn upp til hins eilífa andanna föður, og bænin hlýtur
aftur að hafa áhrif á breytni þína, svo þú kappkostir að ganga eftir andanum og
efla sáluhjálp þína með ótta og andvara. Ó, Drottinn! styrk þú vora veiku trú,
svo hún verði sönn og lifandi og geti borið ávöxt í dyggðugu og kristilegu
líferni; hjálpa þú oss til að burtrýma öllum syndsamlegum girndum úr hjörtum
vorum, því þær deyfa vora trúarsjón, en ala vantrú og holdlegt hugarfar, sem þér
er fráhverft og óvinveitt. Gef þú oss náð til þess, að geta geymt þitt orð í
góðum og siðsömum hjörtum og finna til þess, að það er þinn kraftur til
sáluhjálpar sérhverjum, sem trúir. Láttu þinn anda taka sér bústað í sálum
vorum; láttu hann hafa helgandi áhrif á alla vora breytni, og bera vorum anda
vitni um það, að vér séum þín börn, þangað til vér, réttlættir af náð, flytjum
héðan og fáum að sjá þig augliti til auglitis og þinn eingetinn son, frelsara
vorn Jésum Krist. Bænheyr oss í hans nafni. Amen. 16. hugvekja. En þegar Júdas,
sá sem sveik Jesúm, sá að hann var til dauða dæmdur, iðraðist hann og skilaði
hinum æðstu prestum og öldungunum aftur þeim þrjátíu silfurpeningum, og mælti: "
Illa gjörði ég, er ég sveik saklausan mann". Þeir svöruðu: " Hvað kemur það oss
við? sjá þú sjálfur fyrir því?" Þá kastaði hann silfrinu á musterisgólfið,
skundaði þaðan og hengdi sig. Það lítur svo út af guðspjallasögunum, að Júdas
hafi ekki búist við því, að Jesús mundi verða til dæmdur til dauða. Ágirnd hafði
komið honum til að svíkja Drottinn sinn, og hann hefir án efa fegrað þessi svik
fyrir sjálfum sér með þeirri hugsun, að Jesús mundi nú eins og oftar áður komast
úr höndum Gyðinganna, og að sér væri því óhætt að taka við þeim þrjátíu
silfurpeningum. En þegar hann nú sá, að Jesús var dæmdur til dauða, þá vaknaði
allt í einu hans vonda samviska; hann hafði nú ekki lengur frið né viðþol fyrir
samviskunnar ásökunum, og í angist sinni leitaði hann hinna æðstu presta. En
eins og við var að búast, var ekki hjá þeim huggunar að leita, heldur gjörðu
þeir þvert á mót gys að sálarangist hans með þessum köldu fyrirlitningarorðum,"
Hvað kemur það oss við? sjá þú sjálfur fyrir því"! " Þá kastaði hann silfrinu á
musterisgólfið"; en þetta hjálpaði ekki heldur til að sefa samviskukvöl hans,
heldur greip hann nú til þess óyndisúrræðis, hrifinn af örvænting, að skunda
burt og hengja sig. Ó, hvílík óttaleg endalykt! Marga hugvekju geta þessi
hræðilegu afdrif Júdasar gefið oss, kristnir menn! Þau sýna oss meðal annars, að
sannarleg hluttekning og sönn vinátta ekki getur átt sér stað hjá vondum og
óguðlegum mönnum; þeir samlaga sig einungis til að fremja það, sem er illt og
syndsamlegt; en að búnu yfirgefa þeir hver annan og hata og fyrirlíta hver annan
í hjarta sínu;" þeir svíkja og verða sviknir", og það er eðlilegt, því þar sem
syndsamleg eigingirni stjórnar athöfnum mannsins, þar vantar kærleikann og
kristilegt hugarfar. Láttu því þessi áminningarorð ritningarinnar jafnan vera
þér hugföst: " þegar illir skálkar vilja lokka þig, þá fylg þeim ekki"!
Ritningin segir oss, að" ágirndin sé rót alls ills", og sjáum vér þetta staðfest
af dæmi Júdasar. Ágirndin gjörði hann að drottinssvikara, og margir hafa selt
sálu sína fyrir tímanlegan hagnað og ávinning. Þó er þetta ekki svo að skilja,
að ágirndin sé sú einasta rót hins illa, því aðrir lestir geta líka verið það,
heldur er hitt meiningin, að það sé enginn löstur svo ljótur, enginn glæpur svo
hryllilegur, að ágirndin geti ekki leitt hann af sér. Þegar maðurinn ofselur sig
einhverri syndsamlegri girnd án þess að veita henni mótspyrnu, þá getur hann
aldrei vitað, hve langt hún muni leiða hann; já, óðar en hann varir, er hann
einatt kominn fram á barm glötunarinnar, því girndirnar magnast ótrúanlega
fljótt og ein syndin leiðir af sér aðra af sér, einn lösturinn annan. Varastu
því, kristinn maður! Að gefa þig á vald girnda þinna, en bið þú Guð heitt og
iðulega, að gefa þér vald yfir þeim, svo þær ekki leiði út á lastanna veg,
heldur getir þú stjórnað þeim samkvæmt Guðs vilja og skynseminnar boðum. Af
Júdasar dæmi sjáum við enn fremur, að iðrunin má ekki vera án trúar, svo hún
verði ekki að örvænting. Júdas iðraðist syndar sinnar og játaði hana; en hann
örvænti sér Guðs náðar og hélt, að synd sín yrði ekki fyrirgefin, og því var
iðrun hans ekki sönn iðrun. Sönn iðrun er samfara trúnni á Guðs eilífu
miskunnsemi; en örvæntingin, eða angur án trúar og huggunar, án friðar og
fyrirgefningar, er óumræðileg kvöl, og í henni er eilíf hegning fordæmdra að
miklu leyti innifalin. Ó, Drottinn! Einnig að ég hefi syndgað í himininn og
fyrir þér, og, ef til vill, er ég eins hegningarverður í þínu heilaga augnliti
eins og Júdas. Hversu oft hefi ég selt þig fyrir tímanlegan hagnað, slitið
samfélag við þig, til þess að geta samlagað mig heiminum, hrundið þér burt úr
hjarta mínu, til þess að geta gjört það að bústað veraldlegrar áhyggju,
syndsamlegrar hégómadýrðar og óhreinna girnda. En þó vil ég ekki örvænta mér
þinnar ónáðar, heldur treysta því, að þar sem syndin yfirgnæfir, þar yfirgnæfir
þó náðin enn framar; treysta því, að þú viljir ekki syndarans dauða, heldur að
hann snúi sér og lifi. Ó, Guð minn! Gef þú mér náð til þess eftirleiðis að fram
ganga með varkárni og í þínum ótta; láttu mig hugleiða upphaf sérhverrar syndar,
gættu mín eins fyrir hinum smærri sem hinum stærri syndum, því að hinum smærri
syndum fylgja stærri syndir, vond samviska og eilíf hegning. Og verði mér að
hrasa, æ! Reis þú mig aftur á fætur aftur, varðveittu mig frá örvænting og vek
þú mig af dauðasvefni syndarinnar. Bænheyr þú mig og alla, sem biðja þig af
hjarta, í Jesú nafni! Amen. 17. hugvekja. Æðstu prestarnir tóku þá þrjátíu
silfurpeninga og sögðu: " Það hæfir ekki að leggja þetta silfur í guðskistuna,
því það hefir verið til höfuðs lagt". Tóku þeir því það til ráðs, að kaupa fyrir
það leirkerasmiðs akur til að jarða þar útlenda menn, og þess vegna er hann enn
þá kallaður blóðsakur. Þannig rættist það, sem Jeremías segir: " þeir tóku þá
þrjátíu silfurpeninga, verð þess, er metinn var, hvern Ísraelsmenn höfðu metið,
og þeir keyptu fyrir þá leirkerasmiðs akur, eins og Drottinn hafði boðið mér".
Þegar Júdas í örvæntingu sinni hafði fleygt þeim þrjátíu silfurpeningum á
musterisgólfið, tóku hinir æðstu prestar ráð sín saman um, hvað gjöra skyldi við
fé þetta. Þeim þótti það ekki tilhlýðilegt, að leggja það í guðskistuna, af því
það hefði verið haft til að svíkja Jesúm og selja hann í hendur þeirra. Ó,
hvílík hræsni og skinhelgi! Gyðingarnir sýndu hér eins og oftar, að þeir höfðu
yfirskyn guðhræðslunnar, en afneituðu hennar krafti. Þeir gjörðu sér ekki
samvisku af því, að ráða hinn saklausa og heilaga af dögum og koma einum af hans
nánustu lærisveinum til að verða drottinssvikari; en að leggja fé þetta í
guðskistuna, það þótti þeim hin mesta óhæfa, ekki af því þeir iðruðust syndar
sinnar, heldur af því að féð hafði verið" til höfuðs lagt". Þeir héldu fast við
bókstafinn, sem deyðir, en hirtu ekki um andann, sem lífgar. Láttu dæmi
Gyðinganna verða þér að varnaði, kristinn maður! Hvað sem þú gjörir og áformar,
þá hafðu jafnan hugfast, að Guð lítur á hjartalagið, hann lítur eftir því, af
hvaða rótum áform þín og athafnir spretta, hvort það er af hræsni, eigingirni og
hégómadýrð, eða af sannarlegri guðrækni og elsku til Guðs og manna. Hversu
glæsileg verk þín eru í heimsins augum, þá stoðar það þig ekki í augliti hins
alltsjáanda, ef þau hafa upptök sín frá óhreinu hjarta. Fæstir eru svo spilltir,
að þeir vilji ekki hafa fyrir því, að verða dyggðugir og guðræknir í raun og
veru; þess vegna er mönnum svo hætt við að fegra allt sem er í fari þeirra og
gefa því álitlegan blæ í augum annarra manna. Já, þessi hræsni kemst stundum svo
langt, að menn reyna ekki einungis til að blinda sjálfa sig, heldur einnig telja
sér trú um, að Drottinn muni láta sér lynda þetta yfirskyn guðhræðslunnar. Þetta
er hættulegasta villa, sem syndugur maður getur ratað í, og ekkert gjörir honum
eins örðugt, að geta iðrast af hjarta, eins og hræsnisfullt hugarfar, af því
hann finnur þá ekki til synda sinna og sér ekki, hvílíka þörf hann hefir á að
snúa sér til Guðs miskunnar með angráðu og sundurkrömdu hjarta. Gyðingarnir
keyptu leirkerasmiðs akur fyrir þá þrjátíu silfurpeninga, til að jarða þar í
útlenda menn; en Jesús hefir keypt oss með sínum friðþægjandi dauða úr ánauð
syndarinnar og dauðans, og því erum vér orðnir" Guðs akur", eins og postulinn
kemst að orði 1. Kor. 3., 9.. Hjörtu vor eru það akurlendi, hvaðan trú og
kærleiki og kristilegar dyggðir eiga að spretta, svo vér getum borið mikinn
ávöxt. Í hjörtu vor eigum vér að leyfa Kristi inngöngu, svo þau verði
sannkallaður" blóðsakur", vökvuð af hans blóði og frjóvguð af hans anda.
Gyðingarnir keyptu fyrir þá þrjátíu silfurpeninga leirkerasmiðs akur, til að
jarða þar í útlenda menn; en Jesús Kristur hefir með sínum dauða keypt oss
eilífan hvíldarstað á himnum. Þar er vort rétta heimkynni og vort sanna
föðurland. Hér á jörðunni erum vér útlendir og framandi; hér er oss einungis
ætlað að dvelja litla stund, sem á að vera undirbúningur undir annað og eilíft
líf. Að vísu er það kristileg ósk, að vorar jarðnesku leifar megi fá hvíld í
helgum guðsbarna reit, þegar vor útlegðartími hér er á enda; en séum vér
frelsara vorum sameinaðir í trú og elsku, séum vér hans sannir lærisveinar, og
ástundum að feta í hans heilögu fótspor: þá vitum vér að vér erum hans, hvort
sem vér lifum eða deyjum; að vér erum í Drottins hendi, hvort sem vér deyjum á
sjó eða landi og hvar sem bein vor leggjast til hvíldar, og getum ókvíðnir sagt:
" þegar ég hefi þig að eins, Drottinn! þá hirði ég hvorki um himin né jörð".
Sannkristinn maður hefir umgengni sína á himnum, og jafnvel í sínum tímanlegu
störfum lætur hann hug og hjarta dvelja hjá Guði og frelsara sínum; með lotningu
hugsar hann um Guðs óendanlegu hátign, um hans eilífa almætti, speki og gæsku,
og með undrun og auðmjúkasta þakklæti hugleiðir hann Drottins dásemdarverk bæði
í náttúrunnar og náðarinnar ríki. Sannkristinn maður er því ekki lengur" gestur
og framandi, heldur meðborgari hinna heilögu og heimamaður Guðs" Efes. 2., 19..
Ó, látum oss, kærir bræður! sækjast eftir þessum borgararétti á himnum og gjöra
vora útvalningu vissa. Sem dauðlegir verðum vér að sönnu alltaf útlendir meðan
vér dveljum í þessum dauðans líkama, og moldin hlýtur að hverfa til jarðarinnar,
hvar hún áður var; en í þessum vorum dauðlega líkama felst vísir hins
óforgengilega himneska líkama, sem vér eigum í vændum og sem verður myndaður
eftir Jesú Krists dýrðarlíkama. Drottinn minn! ég er duft og aska, ég er leir
jarðar, háður rotnun og dauða; en þó er ég dýru verði keyptur, keyptur með dauða
þíns eingetna sonar, og skapaður í þinni mynd. Líf mitt leikur í hendi þér; æ!
gjör þú við leirinn, hvað þér þóknast; en láttu þinn heilaga anda laga og
fullkomna þína mynd í mér, svo ég geti líkst mínum heilaga frelsara og orðið þér
og honum sameinaður í lífi og dauða. Þá mun ég lifa þótt ég deyi, lifa eilífu og
sælufullu lífi hjá þér og honum, sem er upprisan og lífið. Amen. 18. hugvekja.
Gyðingarnir gengu ekki inn í þinghúsið, svo að þeir saurguðust ekki, heldur
mættu neyta páskalambsins. Pílatus gekk þá út til þeirra og sagði: " Hverja
ákæru færið þér gegn þessum manni"? Þeir svöruðu: " Væri hann ekki
illræðismaður, þá hefðum vér ekki fært þér hann". Pílatus sagði þá við þá: "
Takið þér hann og dæmið hann eftir yðar lögum". Þeir svöruðu: " Oss leyfist ekki
að lífláta nokkurn", svo það rættist, sem Jesús hafði fyrirfram sagt um það,
hvaða dauðdaga hann mundi fá. Kennimannahöfðingjarnir og öldungarnir tóku þá til
að áklaga hann harðlega og sögðu: " Vér höfum komist að því, að þessi afvega
leiðir alþýðuna og bannar að gjalda keisaranum skatt, en segist vera konungurinn
Kristur". Hér sjáum vér enn, kristnir bræður! nýjan vott um hræsni og skinhelgi
Gyðinganna, þar sem þeir ekki vildu stíga fæti sínum inn í þinghús hins heiðna
landsdómara, svo þeir ekki saurguðust, en víluðu ekki fyrir sér, bera lognar
sakargiftir á hinn heilaga og syndlausa, í hvers munni aldrei voru svik fundin.
En eins viðbjóðsleg og hræsni þeirra var, eins óttaleg var og mannvonska þeirra;
þeir segjast hafa komist að því, að Jesús afvega leiddi alþýðuna: hann sem lifði
og dó til þess, að leiða syndugt mannkyn af vegi glötunarinnar á lífsins veg, að
leiða það frá villu síns vegar til Guðs; þeir ásaka hann fyrir það, að hann
banni að gjalda keisaranum skatt: hann, sem bauð að gjalda keisaranum hvað
keisarans er, og Guði hvað Guðs er. Þeir bera það upp á hann, að hann segist
vera konungurinn Kristur. Já, vissulega er hann konungur, öllum jarðneskum
konungum æðri;" því Guð hefir hátt upphafið hann og gefið honum þá tign, sem er
allri tign ofar, svo að öll hné skulu beygja sig fyrir Jesú tign, bæði þeirra,
sem eru á himni og jörðu og undir jörðinni, og sérhver tunga viðurkenna, að
Jesús Kristur er Drottinn, Guði föður til dýrðar" Filipp. 2., 9.-11.. En Krists
ríki er ekki af þessum heimi, heldur er það andlegt og himneskt, og því varir
það að eilífu. Oss hryllir, kærir bræður! við hræsni og mannvonsku Gyðinganna;
en munu þeir ekki, því miður, vera allmargir í kristnum söfnuði, sem hafa líkt
hugarfar og þeir? Eru þeir ekki, því miður, margir, sem nálgast Guð með vörunum,
en hverra hjörtu eru langt burtu? sem látast lofa og biðja Guð, en ala þó hjá
sér heift og hatur til samkristins náunga, og sýna það í öllu sínu líferni, að
guðsorð hefir engar rætur fest í hjarta þeirra, heldur eru allar þeirra
guðræknisiðkanir eintóm hræsni og yfirskyn? Fylla þeir ekki flokk Gyðinganna,
sem kalla sig Krists lærisveina, en afvega leiða þá og hneyksla sína veikari
bræður með syndsamlegum orðum og illu eftirdæmi? Er það ekki að ásaka Krist
fyrir afvegaleiðslu, þegar þessir menn kalla hann lærimeistara sinn og Drottinn,
höfund og fullkomnara trúar sinnar? Fylla þeir ekki flokk Gyðinganna, sem kalla
sig Krists lærisveina, en tregðast þó við að gjalda skyldur og skatta eins og
hann hefir boðið, og sýna tregðu og tómlæti í öllu því, sem miðar til að efla
annarra velferð og almennings heillir? Fylla þeir ekki flokk Gyðinganna, sem
kalla sig Krists lærisveina, kalla hann sinn konung og Drottinn, en hirða þó
ekki um að leita Guðs ríkis og réttlætis, né verða sannir þegnar í því ríki, sem
hann stofnaði, í náðarinnar himneska ríki, heldur festa hug og hjörtu við þessa
heims hverfulu gæði og sækjast einungis eftir þeim? " Sá sem ekki er með mér,
hann er á móti mér", segir frelsari vor, því að sérhver ókristileg kenning og
syndsamleg lífsstefna er í óvináttu við Krist og hans heilaga lærdóm. Og þegar
nú þeir, sem kalla sig kristna, í orði og verki breyta gagnstætt Krists boðum og
hans heilaga dæmi, er þá ekki líferni þeirra sífelld ásökun gegn Kristni og
sífellt stríð við kristindómsins anda? Ef vér nú rennum augunum inn í vor eigin
hjörtu og með hreinskilni rannsökum hugarfar vort, munum vér þá ekki einnig
viðurkenna, að þar er margt, sem ber vott um spillingu vora? Lýsir ekki vort
holdlega hugarfar því, að oss þykir Kristur bjóða oss of mikla sjálfsafneitun og
vilja snúa hjörtum vorum of mjög frá heiminum og hans lystisemdum? Lýsir ekki
kaldsinni vort og tregða til hins góða því, að oss þykir Kristur vera of
vandlátur í að heimta að vér skulum gjalda Guði hvað Guðs er og keisaranum hvað
keisarans er, það er að skilja: að vér skulum rækja skyldur vorar við Guð og
náunga vorn? Eða tómlæti vort í því, að leita Guðs ríkis og hans réttlætis,
lýsir það ekki því, að vér helst vildum, að Krists ríki væri af þessum heimi,
svo að vér mættum elska heiminn og þá hluti, sem í honum eru. Æ, Jesú! með angri
og sárum trega finnum vér til spillingar vorrar og breyskleika vors; með angri
og sárum trega finnum vér játa, að vér ekki verðskuldum að heita þínir
lærisveinar, heldur göngum einatt með líferni voru í flokk ákærenda og ofsóknara
þinna, og fegrum svo syndir vorar með því að afbaka og rangfæra þinn heilaga
lærdóm og telja sjálfum oss trú um, að þú heimtir ekki svo mikið af oss, og að
vér munum geta haft gott af þinni friðþægingu, þó vér ekki ástundum að lifa
eftir þínum boðum. Æ! tak þú skýluna frá augum vorum, svo vér getum séð vort
eymdarástand í ljósi þinna heilögu sannleiksorða og snúið oss frá heiminum til
þín; æ! hrær þú vor hjörtu með þínum náðaranda, svo vér getum losað þau úr
fjötrum fýsna og syndsamlegra tilhneiginga, en helgað þau þér og þinni þjónustu;
æ! láttu þá tilfinningu vera sílifandi hjá oss, að þú ert frelsari og vor
Drottinn, og að öll vor sanna farsæld um tíma og eilífð er undir því komin, að
vér elskum þig og hlýðum þínum boðum. Amen. 19. hugvekja. Þá gekk Pílatus aftur
inn í höllina, kallaði Jesús til sín og sagði: " Ertu Gyðinga konungurinn"?
Jesús svaraði: " Talar þú þetta af sjálfum þér, eða hafa aðrir sagt þér það um
mig"? Pílatus svaraði: " Er ég þá Gyðingur? Þín þjóð og kennimannahöfðingjarnir
færðu mér mig; hvað hefir þú að hafst"? Jesús svaraði: " Mitt ríki er ekki af
þessum heimi; væri mitt ríki af þessum heimi, þá hefðu þjónar mínir barist, svo
ég kæmist ekki á vald Gyðinga; en nú er mitt ríki ekki þaðan". Pílatus sagði þá
við hann: " Ertu þá ekki konungur"? Jesús svaraði: " Rétt segir þú, að ég sé
konungur; til þess er ég fæddur og til þess kom ég í heiminn, að ég beri
sannleikanum vitni, og hver sem elskar sannleikann, sá hlýðir minni röddu".
Pílatus mælti: " Hvað er sannleikur"? Það er slægðarbragð af Gyðingum, að ákæra
Jesúm fyrir uppreist og að hann hefði viljað gjöra sjálfan sig að konungi
Gyðinga. Þessa ásökun gat Pílatus ekki leitt hjá sér, því það var embættisskylda
hans að vaka yfir því, að keisaranum væri sýnd trú og hollusta. Hann hlaut því
að rannsaka þessa ákæru, og því spyr hann Jesúm að, hvort hann sé Gyðinga
konungurinn? Jesús játar því hér, eins og áður í höll æðsta prestsins, að hann
sé konungur; en til að koma í veg fyrir allan misskilning, bætir hann þessu við:
" Mitt ríki er ekki af þessum heimi"; það er að skilja: ríki þessa heims eru
stofnuð með vopnum og vélum og öðrum þess háttar meðulum; en þannig er ríki mínu
ekki varið, því það hefir upptök sín beinlínis frá Guði. Og til þess að sýna, að
sitt ríki hefði ekki veraldlegan né jarðneskan tilgang, segir Jesús enn fremur:
" Til þess er ég fæddur og til þess kom ég í heiminn, að ég beri sannleikanum
vitni, og hver sem elskar sannleikann, sá hlýðir minni röddu". Þetta kallar Páll
postuli hina" góðu játningu" 1. Tím. 6., 13., og það má með sanni segja, að hún
er bæði hátignarfull og huggunarrík fyrir oss synduga menn. Ó! hversu
hátignarfullt er það ekki, að sjá Jesúm, þennan sannleikans heilaga vott, mitt í
sinni djúpu niðurlægingu með himneskri rósemi og stillingu bera vitni um sinn
eilífa og andlega konungdóm; og hvílík huggun er það ekki fyrir oss kristna
menn, að vita að vér erum þegnar í Krists himneska ríki, að vér stöndum undir
hans guðlegu stjórn og verndan, ef vér hlýðum hans röddu, og megum þá eiga von
á, við endi þessara vorra hérvistardaga, að fá inntöku í hans dýrðarríki á
himnum. Æ! Að þessi hugleiðing aldrei liði oss úr minni, þá mundum vér ekki eins
festa hug og hjörtu við gæði þessa heims, heldur lyfta þeim oftar upp til himins
og sýna meiri alvöru í að leita Guðs ríkis og hans réttlætis; þá mundum vér
elska sannleikann og hlýða Jesú röddu. Pílatus þekkti ekki sannleikann; hann var
léttúðarfullt heimsins barn og heiðingi; en heiðingjarnir höfðu breytt sannleika
Guðs í lygi Rómv.1., 25.. Þess vegna spurði Pílatus í skopi: " hvað er
sannleikur"? Hann hélt sem sé, að menn hlytu að efast um allt, og að sannleika
væri hvergi að finna. Syndin byrjar ætíð með því að efast um sannleikann, með
því að efast um, að það sé satt, sem Guð hefir boðið eða bannað. Þannig byrjaði
syndin hjá vorum fyrstu foreldrum, og þannig birtist hún enn. Syndarinn vill
telja sér trú um, að syndin sé ekki eins saknæm og guðsorð segir, til þess að
geta svæft samviskuna, svo hún skuli ekki ónáða né ásaka hann, þó hann drýgi
það, sem Guð hefir bannað, eða láti það ógjört, sem hann hefir boðið. Þetta
getur manninum líka tekist um stundar sakir; með syndavananum eykst efinn og
vantrúin, og að því skapi sljóvgast tilfinningin fyrir hinu rétta og ranga, svo
maðurinn að lokunum lætur syndsamlegar tilhneigingar og tillit til veraldlegs
hagnaðar og munaðar eingöngu stjórna breytni sinni. En fyrr eða síðar ryður hinn
eilífi og heilagi sannleiki sér til rúms í hjarta mannsins; fyrr eða síðar
vaknar samviskan, þó ei verði fyrr en í öðru lífi, og þá hlýtur kvöl og angist
hennar að verða því meiri, sem syndarinn hefir lengur tælt og blindað sjálfan
sig. " Hvað er sannleikur"? spurði Pílatus; og þannig spyr þú einnig, syndugur
maður! Ef þú ekki spyr að því í skopi, eins og Pílatus, heldur af fullri alvöru
hjartans, þá leita þú til hans, sem til þess fæddist og kom í heiminn, að bera
sannleikanum vitni". Hann einn getur frætt þig um hinn eilífa sannleika, því
hann er sjálfur sannleikurinn og hefir orð hins eilífa lífsins; af hans orði
getur þú leiðst í allan sannleika, ef þú ekki byrgir eyrun þín fyrir hans röddu.
Hann einn getur kennt þér að þekkja Guðs alsanna eðli og hans heilaga vilja;
kennt þér að þekkja þína eilífu ákvörðun og hvernig þú átt að leita hennar; hann
einn getur sýnt þér þitt eymdarfulla ástand og veitt sálu þinni hvíld. Hneig þú
því hug og hjarta að hans orði, Haf þú það iðulega um hönd með andakt og
eftirtekt, og bið þú hann að gefa þér náð til þess að geta geymt það í góðu og
siðsömu hjarta: þá mun það festa rætur í sálu þinni, og sannleikurinn mun gjöra
þig frjálsan; hann mun losa þig við fjötur holdlegra og veraldlegra girnda og
veita þér frelsi guðsbarna, og þá muntu fara að elska sannleikann, en hata
lygina og allt hennar syndsamlega föruneyti; en" hver sem elskar sannleikann, sá
hlýðir Jesú röddu". Sannleikans helgi andi mun þá vitja þín og taka sér bústað í
sálu þinni; þá fer Kristur að lifa í þér og þú í honum, og þegar í þessu lífi
munt þú fá forsmekk þeirrar himnesku sælu, sem þú átt í vændum. Heilagi faðir!
helga þú oss í þínum sannleika; þín orð eru líf, andi og sannleikur. Amen. 1.
kapítuli Svo segja vitrir menn, að sá hluti heimskringlunnar, er vér köllum
Norðurhálfu, er skiptur milli þriggja höfuðkonunga; ræður einn Franklandi, annar
Austurríki; þeir eru keisarar að tign; en hinn þriðji ræður Bretlandi, það er
meykóngur. Fyrir Franklandi ræður sá, er Napóleon heitir; hann er höfðingi
mikill og ráðríkur, vitur og ráðigur og ekki við allra skap; hann á drottningu
er Evgenía heitir; hún er skörungur mikill og kvenna fríðust. Frankland er byggt
af þeim mönnum, er Frankar heita eður Frakkar; eru þeir komnir í föðurætt af
Japhet Nóasyni, en í móðurætt af Alkibíades enum gríska; þeir eru vaxnir sem
aðrir menn, léttlyndir í skapi og gleðimenn miklir; þar er unnin ull mikil og
vaðmál. Konur hafa þeir flestir fleiri en eina, eða fylgikonur, og svo hafa og
konur fleiri en einn mann, og þykir það kurteisi. Frankland er svo sett í
veröldina, að fyrir austan er áin Rín, og ekki væð nema jötnum og múlösnum; þeim
megin eru og Mundíufjöll, og kemst þar ekki yfir nema fuglinn fljúgandi, síðan
Hannibal herjaði; má þar enn sjá spor Hannibals í snjónum. Þar er klofsnjór á
sumrum, en jökull á vetrum. Vestur af Franklandi gengur nes mikið, það heitir
Bretagne; þaðan í landnorður er Normandí; þar var Göngu-Hrólfur; þar eru konur
fagrar; þar eru klaustur mörg; þar er fénaður mikill og fríður; þar vestur af
gengur hafið mikla. Þá liggur Langbarðaland austur af Mundíufjöllum; þar er
Mailand; þar var járnkrúnan; þar eru Feneyjar og byggðar í sæ; þar eru hallir
miklar og kvennafar; þar er og Mantúa, þar er borinn Virgilíus skáld. En í
landnorður af Langbarðalandi liggur Austurríki; það er Austurvegur á landi; þar
er Vínarborg og þar er Stefánsturn svo hár, að sundlar alla fugla, er á setjast;
þar er Duná; þar byggja jötnar. Þar er og Hungaraland, þar var Kossút; þar er
Vielizka, þar eru saltnámar miklir í jörðu; þar er Bæheimur, þar var Líbússa
meykóngur. Keisari sá ræður fyrir Austurríki, er Jóseppur heitir; hann er af
Habsborgarjötnum; hann bíta eigi járn nema vígð. Hann á ógrynni fjár, bæði
silfur og gangandi fé; hann er búmaður mikill. Viktoría heitir meykóngur sá, er
Bretlandi ræður; þar sest eigi sól. Þar er Lundúnaborg og þar er Liverpool eða
Lifrarpúll; þar er Norðimbraland. Norður af Bretlandi er Skotland; þar er
Edínaborg; þar eru fjöll mikil, þar eru dvergar. Fyrir sunnan Langbarðaland er
Ítalía eður Valland; þar er ríki það, er Toskana heitir; þar er Flórensborg; þar
var Dante fæddur. Þá er þar suður af Páfadómur, er Arnljótur lærði kallar
Rómaríki; þar er borgin Róma, hún er frægust borg í heimi næst Álaborg; þar er
páfinn og þar var Cæsar; þar var Ágústus keisari; þar var Neró; þar var
Trajanus; þar er áin Tífur, hún kemur úr norðurátt. Þar suður af er Napólíríki;
þar er Vesúvíus; þar undir er helvíti. Þar er Púll; þar var fæddur Hóratsíus
skáld; þar er Bár, þangað fór Djúnki og náði helgu vatni á konjaksflöskur og
braut allar, en vatnið týndist. Þá er Sikiley; þar er Sírakúsa; þar var
Arkimedes; þar búa kýklópar, þeir hafa eitt auga í miðju enni. Um Ítalíu suður
liggur Miðjarðarhaf, en Hadríaflói hið eystra; þar austur af er Tyrkland; þar er
Mikligarður; þar var Kirjalax og þar er Sofíukirkja. En suður af Tyrklandi er
Grikkland; þar er Aþenuborg; þar var Sókrates og þar er Akrópólis. Austur af
Austurríki er Garðaríki; þar ræður Alexander hinn mikli; hann er goðborinn og
kominn af Óðni. Þar er brennivín mikið; þar er Pétursborg; þar var Katrín.
Vestur undan Garðaríki er Kyrjálabotn og þar fyrir vestan Svíþjóð; þá er
Noregur; þar er Djúnki; þar eru hreindýr mörg; þar búa fjölkynngismenn.
Kristjanía heitir höfuðborg í Noregi; þar kom Guðbrandur og þar er Ívar Aasen.
Norður af Garðaríki liggur Spitsbergen, þar er kalt; þar var Dufferin og þar var
Sigurður. Vestur af Noregi liggur Atlantshaf; þar liggur Ísland; þar er
Þjóðólfur og þar er fjárkláðinn mikli. Þá er Grænlandshaf, þar er Grænland og
Helluland; þar eru skriðjöklar og þar er Ragnarsslóði; þar vann Gestur Bárðarson
á Ragnari. Þá er Vesturhálfa. Nú höfum vér talið nokkur þeirra landa, er koma
við þessa sögu; en það er upphaf þessara atburða, að Austurríkiskeisari efndi
til veislu mikillar og bauð Napóleoni, því að hann var þá mestur keisari í
heiminum. Skyldi veislan standa á Langbarðalandi; þar hafði Austurríkiskeisari
her mikinn og setulið, því að hann kallaðist eiga landið. Austurríkiskeisari
sendi út um heim allan til að fá föng til veislunnar, og gekk það í tvö ár; var
því öllu hlaðið upp á Marengóvöllum og mátti þar sjá nóg brauð og brennivín; þar
voru og öll gæði heimsins saman komin; þar voru rúsínuhaugar frá Sikiley,
appelsínuhraukar frá Spanía; úlfaldalæri frá Indíalandi; fílafætur frá Kap;
hangikjötskrof norðan úr Skagafirði; æðaregg úr Viðey; kríuegg úr Flatey;
svartbaksegg úr Stagley; hænuegg úr Þerney; krækiber úr Garðahrauni; hrútaber
ofan af Vífilsstöðum; bláber frá Lüneburgerheiði; sauðaþykkni norðan úr
Svarfaðardal; saltfiskur sunnan úr Njarðvík; kúasmér ofan úr Jórukleif; rjómi
norðan af Sléttu; dilkahöfuð austan úr Múlasýslu; þar var og konjak og kampavín,
vatn úr Helliránum og ölkelduvatn vestan úr Rauðamelskeldu, og margt fleira, sem
of langt yrði hér upp að telja. Þar voru tjöld sett á völlinn og bekkir allt um
kring; var það svo mikið svið, að maður vel ríðandi varð að færa þeim í
staupinu, er ystir sátu í hringnum; var það tveggja daga reið frá
brennivínsbrunninum. Nú mæltu þeir sér mót, keisararnir, og komu báðir á
ákveðnum degi og höfðu lið mikið og frítt. Reið Napóleon fremstur sinna manna,
hann reið hvítum hesti; sá hestur var ættaður frá Sleipni og skjótastur allra
hesta í heimi; hann hafði manns vit og þýddist engan á baki sér nema Napóleon.
Allir menn Napóleons voru í gullbrynjum, og það segja sannorðir menn, að fjöldi
manna varð blindur af að horfa á ferð þeirra, því að sólskin var bjart og lagði
ljómann af gullbrynjunum. Riðu þeir í fagurri röð með mikilli kurteisi og
keisarinn á undan, hann var í brynju af rauðagulli og hafði skjöld við hlið og
dreginn á leo með hvítagulli af mikilli list; en skjöldurinn var blár. Keisarinn
var gyrður sverði því er Dreyrvaðill heitir; það sverð gerðu dvergar austur í
Sólheimafjöllum og mæltu um, að aldri skyldi það nema að vígi bera, en nú var
það að góðri og friðsamlegri gleði borið, og hlaust verra af, sem von var.
Merkismaður Napóleons hét Rollant; hann var kominn af Göngu-Hrólfi og kappi
mikill. Þeir riðu fram með lúðurhljómi og hörpuslætti og varð mönnum starsýnt á.
En hinsvegar reið fram Austurríkiskeisari með sitt lið; það voru jötnar og allir
gráir fyrir járnum. Merki var borið fyrir keisaranum, það hét Feigsblæja; það
var svart og dreginn á örn klofinn; það merki grenjaði hátt fyrir atburðum, og
nú grenjaði það, og urðu menn hljóðir við. Tólf berserki hafði
Austurríkiskeisari; þeir riðu sér og fóru grenjandi og bitu í skjaldarrendur. Nú
fundust keisararnir og kvöddust af mikilli blíðu; þá mælti Austurríkiskeisari: "
Með því oss hefur verið flutt af yðar dýrð og vegsemd, þá höfum vér látið efna
til þessarar veislu, til þess að njóta með yður þeirrar gleði, er besta getum
vér fundið; viljum vér nú bjóða yður hér velkominn og allan þann sóma af oss að
þiggja, sem vér kunnum yður að veita; hefur oss orðið ærinn tilkostnaður að efna
til þessarar hátíðar, því að nú er ekki einn skildingur eptir í voru ríki, það
vér til vitum, og skulum vér nú drekka upp allt sem til er, og gera oss einn
glaðan dag, ef yður svo sýnist". Þá mælti Napóleon: " Það viljum vér víst
þiggja, er þér bjóðið af mikilli vinsemd til vor, og er oss ánægja að sitja með
yður að þessari gleði, svo lengi sem eigi skortir mat eður vín; skulum vér bjóða
öllum vorum mönnum að ganga sem best fram að drekka allt upp, svo ekki verði
einn dropi eptir af þessum ölföngum, sem hér eru saman komin". Síðan settust
keisararnir á gullstóla, og vildarmenn þeirra út frá þeim, og þá hinir, svo sem
frammistöðumenn sögðu fyrir; drukku menn nú með mikilli gleði. En er á daginn
leið, þá gerðust menn drukknir, og berserkirnir mest; undu þeir þá illa setunni
og stóðu upp grenjandi og gengu fyrir hvern mann og spurðu, hvert menn þættist
jafnsnjallir þeim; luku allir Austurríkismenn upp sama munni, að þeir þættist
þeim eigi jafnsnjallir; en Frakkar voru óvanir slíkum látum og urðu hljóðir við;
þá reiddust berserkirnir og ruddu bekkinn þann er fremstur var, er Frakkar sátu
á; undu Frakkar því illa, en voru þó stilltir vel, því að þeir eru menn
kurteisir. En Austurríkiskeisari bauð berserkjunum að hætta þessum aðgangi og
hurfu þeir þá frá; drukku menn nú í friði það er eptir var dagsins. Um morguninn
eptir fór Austurríkiskeisari á fætur í býti og gekk til tjalds Napóleons og
vakti hann; þá mælti Napóleon: " Hvað viljið þér nú, herra keisari?" Þá svaraði
Austurríkiskeisari: " Nú viljum vér hafa eitt mikið hestaat í dag, og viljum vér
að þér kjósið hest af yðar liði móti vorum hesti". " Svo skal vera", mælti
Napóleon. Síðan gekk Austurríkiskeisari út, en Napóleon klæddist og gekk til
sinna manna. Hann gekk við níunda mann hins níunda tugar til hestaatsins, og
slíkt hið sama gerði Austurríkiskeisari. Voru nú hestarnir leiddir fram; hestur
Napóleons var fimm vetra gamall foli sunnan úr Arabía; þann hest hafði
Abd-el-Kader gefið Napóleoni og mælt það, að hesturinn væri dugandis gripur;
hann var bleikalóttur og hnellinn að sjá; hann hafði höggtennur sem dýr það, er
babírússa heitir. Annar hestur var leiddur fram af Austurríkisliði; það var
steingrár hestur og ættaður norðan úr Gandvíkurbotnum; þann hest hafði Kallbakur
þurs gefið Austurríkiskeisara í tannfé; en þá var Kallbakur dauður. Rollant
merkismaður fylgdi hesti Napóleons; en hinum hestinum fylgdi sá er Korpa hét,
hann var jötunn. Gengust nú hestarnir að og bitust fast; gekk svo lengi dags og
höfðu menn góða skemmtan. En er sól var komin í miðmundastað, þá féll hestur
Napóleons af mæði og var þegar dauður; hugðu menn hann sprungið hafa, því að
blóð rann út um nasar hans og eyru. Varð Napóleon fár við, en Austurríkismenn
gerðu að þessu glens mikið og kváðu Frakka enga hestamenn vera eður riddara. Þar
í liði Napóleons var maður einn er Marmier hét, hann var spekingur að viti.
Marmier gekk til Napóleons og mælti: " Eigi er svo, herra, sem þér séuð sigraðir
í þessum leik, því að betri hesta eigið þér en þessi var; skuluð þér nú etja
hesti yðar hinum góða, er þér ríðið sjálfir, og mun ég ganga með hestinum". "
Það vil ég gera, Marmier", mælti Napóleon," og hefur þú lengi heilráður verið".
Þá var hesturinn leiddur fram á völlinn og gekk Marmier fram með; hann hafði
broddstaf í hendi; þann broddstaf hafði Kristján í Stóradal gefið Marmier, og
hrút feitan lét hann fylgja stafnum, og kvað hann eigi mundu hrútlausan meðan
hann ætti hrútinn, og eigi staflausan meðan hann ætti stafinn. En þá var Marmier
búinn að lóga hrútnum fyrir löngu, því að hann gaf Lamartine hrútinn í
sumargjöf; en Lamartine seldi gyðingi hrútinn, og vita menn það seinast til
hrútsins. En sem hesturinn kom fram á völlinn, þá hló hann; og er
Austurríkiskeisari heyrði það, þá mælti hann til sinna manna: " Hvert er svo sem
mér heyrist, hlær hesturinn?" " Víst hyggjum vér svo sé", mælti Korpa. " Þá
munum vér etja Atriða", mælti keisarinn," því að gjörningar munu þetta vera;
hlæja menn, en hestar eigi". Þá var Atriði leiddur fram; hann var kolblár að lit
og stór sem fjall; hann var norðan úr Jötunheimum og hafði verið seitt til, að
hann skyldi aldrei lifandi falla, og því hafði Austurríkiskeisari miklar mætur á
þeim hesti. Korpa fylgdi hestinum. Gengu nú hestarnir að allrammliga, og
undruðust allir hversu mikinn fimleik hestur Napóleons lagði fram, því að leikur
hans var líkari dansi en ati. Tók nú að rökkva af degi og kom tungl upp, og
skein á gráserkina hina austrænu. Þá leiddist berserkjunum þetta, að hvorigur
skyldi falla, og óðu allir grenjandi fram á völlinn; þá varð Marmier svo
hræddur, að hann missti stafinn og flúði, og eptir það er Marmier bæði staflaus
og hrútlaus. En berserkirnir gengu að Atriða og studdu hann allir; þá snerist
hesturinn Napóleons í kring og reis upp örðigur og beit Atriða á barkann, féll
Atriði þar dauður en eigi lifandi; síðan gekk hesturinn á apturfótunum og
löðrungaði berserkina svo fast, að sundur gengu kjálkabeinin, en tennurnar hrutu
víðs vegar um völlinn úr hausum þeim; féllu þeir sem hráviði og létust níu, en
þrír komust undan með skömm; varð nú glaumur mikill í liði Frakka og hýrnaði
yfir Napóleoni. Þá gekk Austurríkiskeisari fram og mælti af mikilli reiði: " Nú
eru þeir hlutir orðnir, er eigi má bæta, látnir níu af vorum bestu mönnum og vor
hinn dýrmætasti gripur, sem finnast kunni í voru ríki; er þetta allt fjölkynngi
yðvarri að kenna, og hyggjum vér hér illt undir búa. Viljum vér nú þegar skipa
yður burt úr voru ríki sem skjótast, og eigi lengur að veislu með yður sitja".
Þá mælti Napóleon: " Ekki þurfið þér svo digurbarklega hér um að láta, því að
eigi er landið fremur yðvart en vort, og höfum vér jafnan rétt til að dvelja hér
sem þér; en fyrir því að vér erum menn vitrari, þá munum vér héðan á burtu
verða, og eigi láta menn vora að óþörfu". Reið Napóleon þegar á burt með allt
sitt lið og heim til Parísar, og varð mönnum tíðrætt hér um. En
Austurríkiskeisari reið heim og skildi eptir lið mikið í Langbarðalandi í öllum
borgum; undu Langbarðar því illa, því þeir þóttust eiga landið, sem og satt var;
urðu ýmsir atburðir með þeim og Austurríkismönnum, og kvörtuðu Langbarðar einatt
fyrir Napóleoni og beiddust liðveislu af honum; gekk svo lengi, og urðu álögur
Austurríkismanna æ þyngri, svo að við sjálft lá, að allt fólk mundi á burtu
stökkva; eyddust margir bæir og fór landinu hnignandi dag frá degi, sem von var
að, því að það var í hinni verstu ánauð, og hafði Napóleon engan frið fyrir
bænum Langbarða. Liðu svo stundir fram. 2. kapítuli En er þessir hlutir
ágerðust, þá sá Napóleon, að eigi mátti svo búið standa, og með því hann þóttist
eiga sín að hefna, þá hugsar hann með sjálfum sér, að best muni vera að fara
sjálfur og herja. Hann vaknar snemma einn morgun; var sól komin upp fögur og
skínandi í heiði, og skein á sóleyjarnar, sem Napóleon hafði í urtapottum í
gluggum sínum; þær sóleyjar hafði Evgenía einu sinni tínt á votengi, meðan
Napóleon var á rjúpnaveiðum. Nú lágu þau bæði í rúminu, Napóleon og Evgenía, og
rumskaði Napóleon fyrst og tók í handlegginn á Evgeníu. " Hvað ertu að klípa
mig", sagði Evgenía. " Ég ætla að fara að stríða", sagði Napóleon. " Þarftu
endilega að klípa mig fyrir það", sagði Evgenía. " Þú verður að fara á fætur og
gá að fötunum mínum, Evgenía", sagði Napóleon, og reis upp við. Þá fór Evgenía á
knén fyrst og sagði: " Já, ég ætla að klæða mig fyrst og fylgja þér á leið". "
Gerðu það", sagði Napóleon," ég ætla að liggja hérna á meðan og hugsa mig um
stríðið". Nú steig Evgenía yfir Napóleon, því hún lá fyrir ofan, en litli
prinsinn svaf í dálítilli ruggu fyrir framan rúmið. Svo kom hún ofan á gólfið;
það var lagt allt með spesíum og koparpeningum og mikið furðuverk. Nú færði
Evgenía sig fyrst í hnjáskjól úr mjallahvítu og sárfínu vaðmáli, sem unnið var
austur í Kasimír; það hafði verið saumað tólf sinnum hvað eptir annað og aldrei
líkað; loksins var það ekki rakið upp, og þótti þó þröngt um mjaðmirnar, en nú
varð svo að vera. Þá fór Evgenía í silkibuxur utan yfir hnjáskjólið, og tók
síðan upp krínólínuna sína, sem hún var vön að hvolfa á spesíugólfið á nóttunni.
Hún steypti krínólínunni yfir höfuðið á sér, en krínólínan seig hátignarlega
ofan að mittinu á keisarafrúnni og söng í. Síðan gekk Evgenía að speglinum og
greiddi sér með gullkambi og lét hringina í eyrun og á fingurna á sér; Napóleon
hafði gefið henni alla þessa hringi á meðan hann var að ná henni. Þá setti hún
upp skó á fæturna; þessir skór voru úr demanti, og hafði Napóleon náð skónum af
flugdreka, sem hann vann á í Ameríku, og gaf hann Evgeníu skóna. " Hvaða
skelfing ertu lengi, Evgenía", sagði Napóleon. " Nú er ég búin", sagði Evgenía,"
en það vantar axlabandahnapp í buxurnar þínar; ég ætla að festa hann á
snöggvast". Svo festi hún hnappinn á buxurnar, og nú fór Napóleon að klæða sig.
Evgenía fór fram og sagði, að maðurinn sinn ætlaði í stríðið. Þá komu tuttugu
riddarar inn með alvæpni, brynjur, hjálma, skildi, brynhosur, spjót og
stálhúfur, svo Napóleon gæti valið af því hvað sem hann vildi til að berja á
Þjóðverjanum með. Nú fór Napóleon fyrst í nærbuxurnar og sokkana, það voru
náttúrlega silkisokkar, en þar utan yfir fór hann í þykkva duggarabandssokka,
svo að honum skyldi ekki verða kalt á fótunum á leiðinni. Þá fór Napóleon í
silkibuxur, og þar utan yfir í þykkar vaðmálsbuxur norðan úr Skagafirði; þær
buxur hafði Gaimarð gefið Napóleoni í sumargjöf, sama daginn og Marmier gaf
Lamartine hrútinn, en Gaimarð hafði eignast buxurnar á Íslandsferðinni miklu.
Napóleon fór í ógurligar stríðsrosabullur; þær náðu upp í klof og brökuðu svo
hátt, að heyrðist suður í Róm, sem Gissur kvað: Hér er sagt, að keisarinn sé
studdur gýgjar hami, því að rosabullurnar voru gerðar úr tröllkonuhúð. Þá
tröllkonu drap Napóleon norður á Heiðarskógi. Síðan fór Napóleon í silkiskyrtu,
sem Evgenía hafði saumað í meydómi og ætlaði sjálf að hafa; en þegar hún
lofaðist Napóleoni, þá gaf hún honum skyrtuna, svo nú var skyrtan á keisara
herðum, en ekki á meyjarbrjósti. Þar utan yfir fór Napóleon í duggarapeysu; þá
peysu hafði Þjóðólfur tekið af Ófeigi í Fjalli dauðum upp í borgun fyrir
hrossalýsingu, og sendi Napóleoni peysuna að gjöf; varð Napóleon allfeginn, því
að á peysunni vann engin hríð né væta og ekkert sverð beit á hana nema þrem
sinnum hefði verið manns bani. Þá tók Napóleon eina brynju og fór í; hún var
skínandi fögur og ofin úr höggorma rifjum, og gullrekin suður í Miklagarði; þá
brynju hafði Amúrates hinn fjórði borið og haft allajafna sigur í; sú brynja var
metin tólf hundruð hundraða. Hjálm setti hann á höfuð sér, hann var allur úr
gulli og blástáli og skein af sem af sólu; þann hjálm hafði Napóleon tekið af
blámannakonungi í Austurvegi og vó hann þar margan mann; sá hjálmur vó tíu
vættir. Skjöld tók Napóleon á arm sér; á þeim skildi var markaður ari með gulli,
en skjöldurinn var hvítur sem skjall og söng fyrir vígum, og svo varð nú. Þá tók
Napóleon spjót í hönd sér; það spjót hafði Finnbogi hinn rammi borið fyrir löngu
og vegið margan mann, en nú var falurinn slitinn nokkuð svo, og oddurinn eigi
sem hvassastur; en með því spjótið var sigursælt, þá bar Napóleon það fremur
öðrum vopnum; það spjót hafði Persasoldán sent Napóleoni á fimmtán úlföldum, til
að berja á Þjóðverjanum. Evgenía sat hjá ruggunni og horfði á allan þenna
útbúnað, og setti hana dreyrrauða, er hún heyrði að söng í skildinum, því það
var fyrirburður; hún mælti ekki orð, því hún sá að keisarinn hennar var í
vígahug. Napóleon var hýr í bragði og glotti eins og ljón, sem lítur yfir
músahóp. " Nú skulum við koma út og fá okkur morgunverð," sagði Napóleon," hann
Pelissier getur haldið á drengnum." Þá kallaði Evgenía á Pelissier, en hann kom
inn og tók við barninu; en Napóleon og Evgenía gengu út. Keisarahjónin mættu
Thiers í garðinum. Thiers var með fyrsta bindið af uppreistarsögunni og var
ófrýnilegur í bragði, því hann hafði fundið prentvillu í bókinni, le fyrir de,
og þótti illt, ef mönnum skyldi detta í hug að bera uppreistarsöguna sína saman
við Þjóðólf. " Komdu sæll, Thiers," sagði Napóleon. " Komið þér sælir, Napóleon
minn," sagði Thiers. " Nú, hvurnin líst þér á mig núna," sagði Napóleon. " Vel,"
sagði Thiers. " Eru ekki allhermannleg vopnin mín," sagði Napóleon. " Jú," sagði
Thiers. " Er ekki þetta fallegur hjálmur," sagði Napóleon. " Jú," sagði Thiers.
" Er ekki þetta fallegur skjöldur," sagði Napóleon. " Jú," sagði Thiers. "
Hvurnin þykir þér ljónið málað á hann? Er ekki vinstri fóturinn á því nokkuð
stuttur?" sagði Napóleon. " Jú," sagði Thiers. " Er ekki þetta laglegt spjót?"
sagði Napóleon. " Jú," sagði Thiers. " Eru ekki rosabullurnar mínar
vígamannligar?" sagði Napóleon. " Jú," sagði Thiers. " Er ekki brynjan mín
liðleg?" sagði Napóleon. " Jú," sagði Thiers. " Svo hef ég helvíta mikla
duggarapeysu af Ófeigi í Fjalli innanundir, sem Þjóðólfur hefur gefið mér,"
sagði Napóleon. " Það er svo," sagði Thiers. " Ég held ég verði ekki votur í
þessari peysu," sagði Napóleon. " So," sagði Thiers. " Nú, hvaða andskoti ertu
fúll, Thiers," sagði Napóleon. " Á," sagði Thiers. " Já, þú svarar ekki nema
tómum einsatkvæðisorðum," sagði Napóleon. " Hm," sagði Thiers. " Hvurnin
heldurðu þetta fari allt saman?" sagði Napóleon. " Ég veit ekki," sagði Thiers.
" Jæja, vertu nú sæll, Thiers," sagði Napóleon. " Verið þér sælir, Napóleon
minn," sagði Thiers. Nú komu keisarahjónin að garðshliðinu, það var allt úr
gulli og logaði eins og eldsúlur. Fyrir utan hliðið stóð vagn með tíu hestum
fyrir bleikalóttum; þá hesta hafði Napóleon fengið norðan úr Hellulandi, og voru
þeir skjótari en vindur. Þeir voru allir í stígvélum, því það hafði rignt um
nóttina; þessi stígvél voru skaflajárnuð og gerð úr þríeltum hreindýraskinnum
norðan af Finnmörk. Djúnki hafði einu sinni veitt þessi hreindýr á
prédikunarferð, en týndi þeim öllum; þá fundu Finnar þau og seldu frakkneskum
hermönnum skinnin fyrir brennivín, en hermennirnir gáfu þau Napóleoni. Hestarnir
voru gullbitlaðir og beislaðir með silkistungnum leðurólum, það var
meistaraverk. Vagninn var einnig sleginn með stálkömbum, er ýfðust, þegar hann
rann, svo að söng í. Fjórir ökumenn sátu uppi á vagnsætinu, þeir höfðu lúðra og
symfón; en á hverjum hesti reið silfurbrynjaður riddari með organ í hendinni. Í
kringum vagninn stóðu margar þúsundir manna af öllum lýð, og ætluðu að kveðja
Napóleon, því allir unnu honum hugástum; en það gefur að skilja, að einn maður
kemst eigi yfir að kveðja hvern mann í slíkum grúa; tók Napóleon þá nokkur
hundruð í fang sér af þeim er næstir stóðu og kyssti þá, en tók í hendina á
sumum, en allir hljóðuðu sem vitlausir væru, og svo er sagt, að það fréttist
austur í Garðaríki, að Evgeníu væri orðið illt, því orgið heyrðist þangað, og
komu legátar frá krónugreifanum af Kasan með naphta og lífsins balsam; en
keisarafrúnni var ekkert illt, því hún hefur aldrei orðið sjúk, það er vér til
vitum, nema þegar hún átti litla prinsinn. Nú steig Napóleon upp í vagninn og
konan hans líka, en vagninn gekk hvergi, þar sem hestarnir komust ekki fram
fyrir mannþrönginni, og mannþröngin komst ekki á burt fyrir húsunum, er fyrir
voru. Þá kallaði Napóleon á þann, er næstur honum stóð, og skipaði að sækja
Pelissier; var svo gert. Pelissier kom. " Farðu og sæktu tröllkonurnar mínar,
Pelissier," sagði Napóleon. " Já," sagði Pelissier. " Þú skilur," sagði
Napóleon. " Já," sagði Pelissier. Síðan fór Pelissier, en að lítilli stundu
liðinni komu níu tröllkonur, bláar sem hel og digrar sem naut; þær voru í
skinnkyrtlum, sem náðu niður á lærin, og í brókum; þær höfðu rekur miklar í
hendi og skelldu rekublöðunum á lærin, svo að skellirnir heyrðust austur í Asía;
þær ýmist hlógu eða grenjuðu og hræktu, svo Napóleon lokaði vagninum, en
stórhríðin dundi yfir mannfjöldann. Þessum tröllkonum höfðu Englar náð á
Indíalandi og flutt heim til Englands, en Engladrottning gat eigi hamið þær, svo
hún gaf þær Napóleoni; en Napóleon geymdi þær í járngrindum og hafði þær til að
kveða rímur á stórhátíðum. Tröllkonurnar fóru ekki friðlega; þær brutu
gullgrindurnar og allt garðshliðið, en fólkið varð hrætt og vildi hver forða sér
sem hann mátti, en fjöldi manna lést þar í troðningnum. Tröllkonurnar óðu fram
fyrir hestana og ruddu þeim braut; þær mokuðu fólkinu burtu með rekunum og
tvístruðu öllu í háalopt upp yfir hús og hallir, eins og þegar maður mokar úr
hlössum á haustdegi og dreifir mykjunni út yfir þúfur og hóla. En með því gatan
var krókótt, þá rann vagninn ekki svo hart sem skyldi; þá hömuðust tröllkonurnar
og mokuðu húsunum á burt, svo þar varð akbraut þráðbein, og er það hin fegursta
gata í Parísarborg og kölluð Rue de Rivoli; var illt að vera í húsunum og
mannalát mikið. En með því að meira er komið undir einum kappa og miklum
fyrirliða en undir höfuðlausum her, þótt mannmargur sé, þá tjáði ekki að horfa í
slíkt, og ók Napóleon út að járnbrautinni, en tvö þúsund riddarar teymdu
tröllkonurnar aptur heim og gáfu þeim í staupinu. Úti við járnbrautina er salur
mikill úr hvítagulli og þakinn með kristall. Í þeim sal var morgunverður búinn
keisarahjónunum. Napóleon gekk inn í salinn og leiddi Evgeníu; honum varð þá
litið hvar Pelissier sat við borðið og var fullur. " Ertu strax orðinn fullur,
Pelissier?" sagði Napóleon. " Nú, ég veit ekki," sagði Pelissier," það er svo
andskoti sterkt þetta konjakk hér, að það er engum manni drekkandi nema hann
verði fullur." " Hvurnin ertu kominn hingað?" sagði Napóleon," og hvur lítur nú
eptir drengnum?" " Hann Thiers er með barnið," sagði Pelissier," ég hljóp hingað
eins og fætur toguðu og út fyrir alla borgina, svo ég skyldi ekki verða fyrir
mannþrönginni,, og svo var ég dauðhræddur um að skessurnar mundu taka mig; ég
hef beðið hér í tuttugu mínútur." Napóleon og Evgenía settust nú á gullstóla með
rauðum gimsteinarósum á; síðan gengu inn mörg hundruð riddarar með sínar frúr,
þær voru allar í gullofnum silkikjólum og brakaði í um allan salinn; settust
menn nú til borðs. Voru þar bornir fram hinir dýrustu réttir og allt hið besta,
sem veröldin mátti veita; snjóhvítt skyr norðan úr Húnavatnssýslu, rjómi austan
af Síðu; mjallhvítur skyrhákall vestan úr Svefneyjum og rengi norðan úr
Bolungarvík; þar voru og glæný kríuegg í dúnskálum, svartbaksegg og æðaregg; þar
var fram borinn tunglbjartur Kjósarostur og svo feit hangikjötsrif norðan úr
Skagafirði, að þau ötuðu hnífana eins og skyrhákall; þar voru mysuostar norðan
af Þelamörk, rauðir sem blóð og mjúkir sem meyjarbrjóst; fínasta hveitibrauð og
skonrok frá Havsteen og gómsætt syltutöj frá Spanía; þar voru og appelsínur,
perur, epli, plómur, rúsínur, sveskjur, gráfíkjur, bláber, krækiber og
lúsamulningar. Margt var þar fleira matar, sem hér er eigi getið. Þar voru og
hin dýrustu vín: sjampanje og ekta Kaupinhafnar kornbrennivín og
Flensborgarbrennivín; sprit, schiedam og sjenever, og einirberjabrennivín,
konjakk með gullslit og áfengt nokkuð; þar var og sherry og kirsuberjabrennivín
og ótal aðrar brennivínstegundir. Napóleon skar stórt stykki af sauðarlæri
austan úr Múlasýslu og lagði fyrir Evgeníu og mælti: " Fyrst skal frægri bjóða."
Síðan drakk hann Pelissier til og sagði: " Það vitum vér, Pelissier, að þú ert
eitt af vorum bestu sverðum, og því viljum vér drekka yður til í klára konjakki
og óska, að þér megið verða ófullur þegar vér sjáum yður næst." Stóð Pelissier
upp og þakkaði Napóleoni með mörgum fögrum orðum virðinguna; þetta var og í ræðu
hans: " Það er ekkert að marka, þó ég hafi orðið fullur hér, því fjandinn má
bíða tuttugu mínútur við borð, sem er fullt af ölföngum, og vera þurrbrjóstaður;
ég veit annars ekki til að ég hafi drukkið meir en tíu dramma, en konjakkið er
sterkt, eins og allir sjá; nú þætti mér ekki ólíklegt, að af mér kynni að renna
á meðan þér eruð burtu, og ég yrði ódrukkinn þegar þér komið aptur. Vil ég nú
einnig hnýta hér við óskum bestu fyrir yðar herferð og að allt megi ganga yður
sem best, yður til frægðar og frama, svo sem yður er verðugt og oss æskilegt."
Síðan drakk Pelissier út bikarinn og rann ofan um barkann. Sátu menn nú nokkra
stund og drukku og voru glaðir; furðaði alla á Napóleoni, því að hann talaði við
hvern mann af mesta lítillæti og kyssti Evgeníu á milli, svo small í; urðu menn
nú allvel drukknir. Þá stóð Pelissier upp og tók í hönd sér stóran gullbikar,
fullan af konjakki, og mælti: " Virðulegir herrar og frúr, leyfið mér að tala
fáein orð, því vínið býður mér að tala, en vínið er undirrót alls sannleika og
leiðir það í ljós, sem í hjörtunum er falið, einkum ef menn drekka konjakk. Nú
er það öllum kunnugt, að virðuligur herra Napóleon ætlar í Austurveg að berja
tröll, og ætlar hann nú að yfirgefa sína frú og eftirskilja hana hér undir vorri
vernd og umsjá, svo að vér sjáum um með henni og gætum alls hennar heiðurs og
sóma, svo sem sæmiligum og dubbuðum riddurum ber, með aðstoð guðs hins hæsta. En
með því nú yður er öllum kunnugt, virðulegir herrar og frúr, að sá gressiligi
fjárkláði, sem geisar á Íslandi og drepur allar kindur þar, hefur nú svo mjög
gripið um sig, að liggur við almennum niðurskurði, þá er það náttúrlig afleiðing
þessarar drepsóttar, að hér verður kjötlítið í Frakklandi, hvers vegna vér megum
öll búast við að saltfiskur verði hér útgengiligur og í háu verði. En það er
öllum auðsætt, að það er eigi oss að kenna, þó hin háæruverðuga frú hljóti að
gangast undir sömu kosti og þjóðin og borða fisk, svo ekki má það oss til
niðrunar reikna. Og með því ég nú í morgun snemma hef fengið eitt skrif frá
hinum nafnfræga lord Dufferin með loforði um herta kola og nokkur lýsipund af
hörðum fiski, þeim er bestur kunni að fást á Spitsbergen, þá vonar mig að vér
getum veitt drottningunni þá tilbreytingu í fiskiátinu, sem sé nægileg til þess
að henni ekki leiðist það. Enn fremur, þar eð nú allt lítur út til stríðs og
styrjaldar í Norðurálfunni, þá hefur lord Dufferin lofað mér að standa á horninu
á Frakklandi, því, er að Dover snýr, til þess að banda með hendinni á móti
Englendinginum, ef hann ætlar að ráðast á hafnir vorar og brenna föðurland vort,
en sjálfur mun ég verða í París og láta þaðan útganga skipanir miðnefndarinnar
um gjörvallt ríkið. Þar sem nú ágæti og frami hinnar háæruverðu frúr er svo
mikill, eins og ég nú hef lýst og eins og þér allir megið skilja af þessum mínum
orðum, þá væri það ófyrirgefanlegur dónaskapur af oss öllum, ef vér ekki
drykkjum skál hennar með þeim óskum, að henni megi allt til vegs og gæfu ganga,
og að hún megi í góðri gleði hjá oss una þar til hennar háæruverðugi bóndi kemur
heim aptur úr Austurvegi." Þannig mælti Pelissier, og varð háreysti mikil, því
menn höfðu eigi gjörla skilið samanhengið ræðunnar; en minni drottningarinnar
var drukkið af miklum fögnuði og gleði; var eigi laust við, að hlegið væri að
Pelissier. Síðan tók Evgenía upp gullbikar með sjampanie, því að hún drekkur
aldri konjakk eða brennivín eða sherry, og stóð upp; hún var hýr í bragði og hóf
brýrnar, en léttur roði flaug um kinnarnar, líkt eins og kvöldgeisla bregður á
liljuhjálm. Hún drakk brosandi til Pelissiers og mælti: " Nú er auðheyrt, að þér
eruð fullur, Pelissier, og vona ég að þér gerið það fyrir mig að drekka ekki
meira, því þér eruð í rauninni allra vænsti maður, þó yður þyki konjakkið gott.
Mér hefur alla tíð líkað vel við yður, og vil ég nú ennfremur votta yður mína
velþóknan og minn góðan hug til yðar. En jafnvel þó ég sé engin kind og enginn
saltfiskur, og þó að mér komi ekki við neitt fjárkláðatal eður saltfisksprísar,
þá virði ég samt vilja yðar fyrir verkið, því í rauninni munuð þér hafa ætlað að
hrósa mér, en þótt úr því yrði fjárkláðaprédikun og fiskiræða; sannast hér sem
optar, að tungunni er það tamast, sem hjartanu er kærast, og fer yður sem sumum
þeim, er alltaf lifa í fjárkláða og saltfiski, svo að þegar þeim verður illt, þá
hugsa þeir að nú sé þeir búnir að fá fjárkláðann, eður ef þeir tapa túmarki, þá
dettur þeim í hug að slíkt muni hafa áhrif á saltfiskinn. Eins hefur nú
hugsunarhætti yðrum verið varið í þetta sinn, Pelissier minn, en ég tek það allt
fyrir góða vöru, og afsaka yður með konjakkinu, sem hér mun vera í sterkara lagi
eins og þér segið. Vil ég nú drekka skál yðar og mælast til, að þér megið
öfluglega aðstoða oss í að stjórna þessu volduga ríki með ráð og dáð á meðan á
þessari tröllabarsmíð stendur, og að þér megið lifa marga og ánægjusama daga á
meðal vor allra." Þá stóðu allir upp og greip hver það, er hann fyrst náði til,
héldu þá sumir á sjampanieglösum, sumir á brennivínsstaupum, sumir á
konjakksflöskum, sumir á vatnsglösum og vatnsflöskum, sumir á eplum, en sumir
höfðu einn lúsamulning á milli fingranna, og er of langt að telja hér allt það,
er menn héldu á, með því að borðið var alsett öllum veraldarinnar gæðum og nóg
var til að grípa, voru menn glaðir mjög og þótti Evgeníu hafa farist vel orð;
hringdu menn þá saman hákarlinum, kjötinu, ostinum, skyrinu, glösum, flöskum,
eplum og lúsamulningum og mörgu öðru og drukku þar minni Pelissiers eða átu það
af mikilli gleði. Varð Pelissier svo frá sér af þakklætistilfinningu, að hann
grét og kom engu orði upp til að þakka drottningunni fyrir sig. Þannig sátu menn
nú að þessum morgunverði uns sól var komin í náttmálastað, og þótti þeim langt,
er eigi sátu að veislunni, en hinum stutt, er hennar nutu, með því líka allir
voru orðnir mjög drukknir, nema keisarahjónin. Þá stóð Napóleon upp og hélt
snjalla ræðu, höfum vér eigi heyrt þá tölu og því megum vér eigi hana skrifa; en
það er oss sagt, að hann kvaddi þar alla veislugesti og þakkaði þeim með mörgum
fögrum orðum góða samveru og gleði, kvaðst hann mundi aptur koma sem skjótast,
þá er hann hefði barið á tröllunum. Síðan gekk hann út með Evgeníu að
gufuvagninum og nam þar staðar; þar kvaddi hann Evgeníu með kossi eigi
alllitlum, og það segja stjörnumeistarar þeir, er við voru og reiknuðu út gang
allra þessara hluta, að sá koss hafi verið jafnlangur og er frá Langanesi og til
Hvarfs á Grænlandi. Þá grét Napóleon og þá grét Evgenía. Má það eigi furða, því
að vér höfum eigi heyrt að nokkur kappi var sá, er aldri grét, og eigi grét
Akkilles síður en Napóleon. En með því að keisarahjónin unnust hugástum, þá
þótti þeim mikið fyrir að skilja, og hyggjum vér að þeim hafi runnið til rifja
fallvaltleiki mannligrar ævi, sem svo er á völtum grundvelli skipuð, að eigi má
fyrir sjá; voru þau og bundin sannligri ást, en eigi stjórnligum kænleik. Þá
varð fyrirburður: leiptur mikið í heiðríku lopti og örn í loptinu og hélt á
öðrum erni klofnum eptir endilöngu; sá atburður stóð alllengi og sáu allir, er
við voru, og eru nóg vitni til að sanna þennan atburð. Urðu allir glaðir við
þessa sýn, og þótti vænliga áhorfast, því merki Þjóðverjans er örn klofinn, en
Frankland á ara heilan. Þá tók Napóleon upp vasaklútinn sinn; sá klútur var úr
gullofnu liljusilki og stunginn á örn; Napóleon þerrði tárin af Evgeníu með
klútnum og kyssti hana aptur og sagði: " Gráttu ekki, Evgenía, því hér mun allt
vel ganga." Þá sagði Evgenía: " Nei, nú skulum við ekki gráta lengur, vertu nú
sæll og gangi þér eins og ég ann þér." Á meðan á veislunni stóð, var vagninn
sendur heim, sem hjónin höfðu ekið í, en vagn Evgeníu var kominn í staðinn og
beið eptir henni. Þessi vagn var ekki gerður handa neinum öðrum en keisarafrúnni
einni. Hann var allur úr liljulaufum og rósablöðum, og ofið í pellglit með
ormagulli; vagnsætið var úr næturgaladúni, en vagnstöngin úr mánasilfri. Þar
settist keisarafrúin og var á lopti í krínólínunni á dúnsætinu; hún lagði
fæturna á fótaskör úr rauðagulli, en demantskórnir skinu á rauðagullsljómanum
eins og stjörnur í norðurljósi. Fimm páfuglar drógu vagninn; það voru fjórir
páhanar og ein páhæna; hún fór fyrir og hafði kórónu á höfði, af því sú var
kórónuð, sem í vagninum sat. Páhanarnir göluðu allir alla leiðina, og safnaðist
fjöldi fugla utan um þetta til að sjá þessa dýrð; það voru mest hrafnar og
gaukar og gerðu háreysti mikla. Svo mikill vindur varð af páahölunum, að fólkið
fauk eins og hráviði af allri götunni þar sem vagninn ók, og var engum fært að
nálgast hann; kenndu menn þetta gjörningum, þar sem svo mikið kvað að þessu, að
margir urðu að fleygja sér marflötum til þess að fjúka eigi á burtu, og helst
kvenfólk, því vindurinn stóð fast í pilsin; en sumir héldu sér í húsagrindur
eður í járnkróka, er á húsunum voru, og lá við skemmdum. En það segja vitrir
menn, og það hyggjum vér sannara, að guðdómligur kraptur fylgdi vagninum. En
þessi vagn var svo til Franklands kominn, að keisarinn af Blálandi fór einhverju
sinni á dýraveiðar með riddurum sínum og fann töfrahöll; hann braut hallina, því
að hann hafði þann hring á hendi, er átt hafði Salómon Jórsalakonungur; því
fingurgulli fylgdi sú náttúra, að það mátti öllu uppljúka og öllu læsa; var engi
slagbrandur svo sterkur, að eigi hrykki upp, ef snortinn var meður innsigli
Salómons, er á var fingurgullinu. Keisarinn braut hallina þann veg, að hann
snart dyrnar með innsigli Salómons, og spruttu þegar upp allar hurðir. Þar fann
keisarinn mey fagra; hún sat á silfurstóli og hafði hár mikið og var sem á gull
sæi og harðreyrt við stólbrúðirnar. Keisarinn leysti meyna, en hún vísaði honum
á allar gersimar þær, er í höllinni voru; var vagninn einn þeirra; en páarnir
drógu vagninn heim til Blálandshallar og runnu lopt og lög. Bók lá í vagninum,
og það sögðu vitrir menn, er bókina kunnu að lesa, að þetta var skemmtivagn
Brama Indíaguðs og gerður af hafmeyjum vestur að Singasteini; þar segja menn sól
til hvílu ganga á kvöldum. En Blálandskeisari varð svo glaður yfir fegurð
meyjarinnar, að hann gekk að eiga hana; en hún sendi Evgeníu vagninn, því að þær
urðu báðar keisarafrúr sama daginn. Þannig ók Evgenía heim og gekk til hvíldar í
gullsæng. En Napóleon steig upp í gufuvagninn. Hann var allt öðruvísi en
drottningarvagninn, því hann var eins og aðrir gufuvagnar, nema meiri og fegri;
þar voru í vagninum herbergi mörg og allur húsbúnaður. Þar var eigi kynt kolum,
svo kolalyktin skyldi eigi ónáða keisarann, heldur var þar kynt sedrusviði frá
Libanon, rósatrjám og reykelsi frá Arabía; gengu þar upp á hverri klukkustund
sex miklar sedruseikur og voru rótartré, fimm hundruð vættir af rótartrjám og
tvö þúsund lýsipund af reykelsi, og því hyggjum vér þessa hluti nú eigi lengur
fást. Napóleon tók landabréf og horfði á um stund; síðan gætti hann að, hvar
stjarna var komin; hún var þá í hádegisstað, og þá skipaði Napóleon að halda af
stað. En vagninn hvein og rauk yfir lög og láð sem vindur færi. 3. kapítuli Í
þann tíma andaðist Ferdínandur konungur af Napólí. Þá kom eldur upp í
Vesúvíusfjalli og sást djöflar í eldinum; sáu það margir menn. Þá varð
landskjálfti svo mikill, að borgir hrundu, en konur margar urðu svo hræddar, að
þær hlupu á sjó út og drekktu sér. Þá gekk Kirjalax keisari aptur í Miklagarði
og gekk um borgarstrætin um hábjartan dag, og voru menn óttaslegnir mjög. Þá
varð Miklagarðskeisari svo penningalauss, að hann átti ekki einn skilding. Sást
norðurljós í Róma og fyrirburður í ljósinu; það var maður mikill og brynjaður
frá hvirfli til ilja; hann reið eldrauðum hesti og hafði spjót í hægri hendi, og
lagði spjótinu fram á milli eyrna hestinum; en í vinstri hendi hafði hann
brennivínsflösku og sáði brennivíninu út yfir borgina; urðu klerkar fullir mjög
af því. Þá lét herra páfinn boð út ganga til allra biskupa og kardínála, að
biðja skyldi í öllum kirkjum fyrir friði, og var því sumstaðar hlýtt; en þó
þótti mönnum sem heldur mundi fást stríð, ef um væri beðið, eða jafnvel þótt
eigi væri um beðið, eftir því sem þá horfðist til. Þá var Eirekur af Pommern
löngu andaður og búið að drepa Hólófernes; það gerði Júdit. Var nú hreyfing
mikil í Norðurhálfunni út af stríðinu, og haft í munnmælgi ýmislegt um hversu
fara mundi. Flýttu Danir sér sem skjótast að senda legáta víðs vegar til þess að
segja að þeir væri ekki með neinum, því þeir vissu enn eigi, hverjum mundi betur
ganga, en vildu víst þar vera, sem von var. Danir eru drengir góðir og
vinfastir. Á Danmörku eru fegurstir skógar í Norðurhálfu. En sumir mæltu, að
Bretar mundu stoða Austurríki, ef þar gengi miður, en að Rússakeisari mundi
snúast í lið með Napóleoni, ef hann þyrfti. Sáu menn nú eigi annað fyrir en
almenna styrjöld, og urðu spell mikil í allri kaupverslun og siðum manna. Þá
varð skóleður svo dýrt, að allir menn í Parísarborg urðu að ganga berfættir,
konur sem karlar, því að enginn fékk á fæturna, þar sem allt leður var tekið
handa herliðinu til að stríða; en klæði og silki varð eigi selt, svo að kaupmenn
gáfu aleigu sína til þess að menn skyldi kaupa það af þeim og fóru á höfuðið
hrönnum saman. Þá komust margir úr skuldum, er setið höfðu í súpunni upp í axlir
alla sína ævi og gekk allt öndvert. Þá varð einn förukall í Parísarborg svo
ríkur, að hann keypti Sikiley og lét forgylla alla eyna; þá varð Etna svo fögur
að sjá, að sjómenn hugðu það vera eldsloga brennanda, þeir er eigi höfðu haft
fréttir af þessum hlut. Þá var mörgu logið. Þá andaðist Yeh grimmi í Kalkútta,
og iðraðist þess mest, að hann hafði eigi látið drepa eður pína alla kristna
menn. Þá andaðist Alexander Húmbolt í Berlín; hann er nefndur í
Klausturpóstinum. Hann var aldri við kvenmann kenndur, og eru slíkt eindæmi í
þessari tíð. Þá þuldi drottningin af Darmstadt alla Krukksspá upp úr sér í
svefni, og mátti þar margt nýstárligt heyra. Þá var goldið jafnmikið
flutningskaup fyrir fáein blöð af einu ári af Norðra frá Íslandi til Danmerkur
eins og allur Norðri kostar um hálfan annan mannsaldur; kind fæddist með tíu
hölum norður í Þistilfirði. Þá varð þjófnaður í Portúgallía meður undarligu
móti: stolið frá öllum þeim, er ekkert áttu, en engu frá hinum, er auðugir voru;
urðu ríkir menn svo hræddir, að þeir gáfu ógrynni fjár til kirkna og klaustra
fyrir sálum sínum, svo munkar gerðu sukk mikið og svall í klaustrunum fyrir þá
penninga; en því gerðu hinir ríku menn þenna hlut, að þeim datt í hug, að þessi
býsn mundi vera á sömu rótum byggð og hringurinn Pólýkrates; en sú saga er
þannig, að maður hét Pólýkrates, hann bjó á Krít; þar var Júpíter konungur endur
fyrir löngu. Pólýkrates var maður auðigur; hann kastaði hring á sæinn og sagði
það skyldi vera fórn handa Neptúnó sævardrottni, en sjómaður fann hringinn litlu
eptir í fiskjarmaga og færði Pólýkrates; en allir urðu forviða og sá að hann var
í óvild guðsins, og að gjöf hans var apturreka gerð; og slíkt hið sama héldu
ríkismenn í Portúgallía um sjálfa sig; en eigi er þess getið, að gull þeirra og
silfur rynni til þeirra aptur, og urðu allir bláfátækir eins og Repp, er
Þjóðólfur sagði að eigi hefði getað látið grafa sig í Danmörk. Þá urðu og þau
tíðindi, að fjöldi fátækra manna dó í Spanía og urðu þeir ekki grafnir þar fyrir
fátækt, svo að þeir voru allir fluttir á þiljubátum frá Bilbaó til Íslands og
jarðaðir fyrir ekkert í Ódáðahrauni. Þá komu tíu tröllskessur norðan af
Jamtalandi og ætluðu að ganga suður til Róms; þær ætluðu að vaða Miðjarðarsjó
frá Marselju til Lívornó, en drukknuðu allar, og ráku skrokkarnir upp á Korsíka;
þá varð daun svo illur, að allt fólk stökk suður á Sardiníu, nema einn smali;
hann situr yfir kindum í Kalvi; sá bær er vestan til á eynni. Þá komu pílagrímar
frá Mekka, og sögðu að stjarna væri sén í landnorðri frá Jemen, er Kómeta
heitir; hún hafði tíu hala og kleppur mikill austur af; hún fór öfugt og stefndi
á tunglið. Þá óðu Tartarar suður í Birma og brenndu og brældu, drápu alla, en
gerðu sig alla að keisurum. Þá varð Indíaflói allur blár í heiðríku lopti og
leið yfir alla kaupmenn í Kalkútta. Þá komu Skrælingjar norðan frá Kamsjatka og
sögðu að Franklín væri á leiðinni frá Húðsonsflóa, en það var lygi; þá varð kona
Franklíns svo glöð að hún hljóp suður á Tyrkland og svamm á krínólínunni yfir
Svartahafið og yfir til Kolkis; þar hitti hún Medeu dóttur Eetes konungs; þær
glímdu og lauk svo, að maddama Franklín drekkti Medeu í Fasisá og var nær því
drukknuð sjálf, því áin er gull rennanda og straumhörð. Þá kom keisarinn af
Móngolía austur í Afganistan og fann þar Persíakeisara; kysstust keisararnir svo
fast, að þeir sáluðust báðir, og var ekki eptir ein tönn í þeirra munni; voru
þeir grafnir báðir saman í Persepólis með mikilli dýrð. Þá hló kammerráð fyrir
vestan svo hátt, að hvalir hlupu á land í Trékyllisvík. Margt varð fleira
tíðinda, er fáheyrð eru, og eru slíkt engin undur, þótt svo kunni að verða fyrir
miklum atburðum; höfum vér lítið eitt upptalið af því, sem ritað finnst í
annálum, og ekki getið um blóðrigningar og slíka fyrirburði, því það yrði of
langt upp að telja; munum vér nú heldur snúa aptur til sögunnar og sjá hvað
gerðist af hinni ógurligu styrjöld, er upp var komin í heiminum. 4. kapítuli Nú
sem Austurríkiskeisari heyrir herbresti og tröllkvennalæti vestur í heim, þá
hyggur hann sem var, að Napóleon muni eigi láta við svo búið standa, og sér nú
að eigi er til setu boðið. Lætur hann nú spenna tuttugu gráa alifola fyrir einn
mikinn vagn; sá vagn hafði verið sóktur í sel norður í Bæheim; síðan bauð hann
ráðgjafa sínum að stíga á vagninn og sækja Metternich. Metternich er dvergur að
vexti og viti; hann er gamall og grár fyrir hærum og hefur lifað allar
umbyltingar Norðurhálfu frá Cæsar. Hann býr í fjalli því, er Jóhannesarbjarg
heitir; það fjall er alvaxið vínviði og kemur þaðan enginn ófullur nema
Metternich. Fór ráðgjafinn nú af stað og drógu folarnir vagninn knáliga; þar var
engin á eður sjór að eigi mætti þeir yfir komast; þeir stukku af einum
fjallstindinum á annan og stikluðu á kirkjuturnum yfir fen og foræði; og svo
ferlega tóku þeir í vagninn, þegar þeir fóru frá Vínarborg, að allir aktaumar
slitnuðu, en þeir runnu engu að síður í réttri röð og vagninn á eptir, þótt hann
væri laus, svo var ferðin mikil. Nú námu þeir ekki staðar fyrr en við
Jóhannesarbjarg; þar rakst vagninn svo fast á bergið, að hann brotnaði í
smámola, en ráðgjafinn datt ofan og gekk úr hálsliðunum. Metternich kom þegar
út, er hann heyrði þenna skruðning, og sá þegar hvað um var að vera: folarnir
löðrandi, vagninn molaður, ráðgjafinn hálsbrotnaður, skilmálalaust. Vissi
Metternich af forvisku sinni, hvernig á öllu stóð; hann þekkti og gullkrossana á
ráðgjafanum. Þá stundi Metternich og mælti: " Nú eru vandræði í Vínarborg."
Síðan gekk hann inn. Ráðskonu hafði Metternich, er Guðríður hét; hún var ættuð
norðan úr Finnmörk og hafði Metternich keypt hana í skreiðarferð. Hann mælti þá
við Guðríði: " Fá mér vaxspjöld mín, Gudda." Hún gerði svo; settist Metternich
nú á rúmstokkinn og reist rúnir á vaxspjöldin; lék hann sér síðan að þeim um
hríð. " Ekki veit ég, hversu viðrar," mælti Metternich," og hafi tröll ykkur,
spjöld, aldri hafið þið brugðist mér fyrr." Þá tók Metternich krókstaf og vöttu
og reið gandreið til Vínarborgar; var það drykklöng stund. Sól var í
miðsmorgunsstað, þegar Metternich kom til Vínar, og var keisarinn að taka litla
skattinn. Metternich gekk inn óboðinn, því að hann var virktavinur keisarans. "
Nú, komið þér sælir, Metternich," sagði Jóseppur. " Sælir verið þér," sagði
Metternich. " Hvar er ráðgjafinn minn með gullkrossana?" mælti Jóseppur. " Ekki
sjáið þér hann aptur," sagði Metternich," því hann er hálsbrotnaður." " Það er
leiðinlegt," mælti Jóseppur," en það er hið sama, þegar ég hef þig; vilt ekki í
staupinu, Metternich?" " O, það held ég," sagði Metternich," er gott brennivínið
hjá yður núna, Jóseppur minn?" " Já, það er ekki svo bölvað," sagði keisarinn,"
ég fékk það uppá krít í Firðinum, því nú eru engir penningar til." " Mig grunaði
þetta," sagði Metternich og kýldi niður stóran brennivínssopa úr tinstaupinu
keisarans, því ekkert annað staup var á borðinu. " Hafið þér hvergi reynt að fá
penninga?" sagði Metternich. " Jú," sagði Jóseppur," ég fór austur í Miklagarð
og ætlaði að drífa upp hjá soldáninum þar, en hann sýndi mér eitt mark, sem hann
átti; hann tók það upp úr vestisvasa sínum og sagði ég skyldi eiga, og sór sig
norður og niður uppá að hann ætti ekki einn einasta skilding í sinni eigu þar
fyrir utan, og þetta mark skuldaði hann á einhvurri kneipu fyrir brennivín, so
ég gat ekki fengið af mér að taka viður markinu, svo að soldáninn yrði eigi með
öllu knekkaður, rúinéraður og demóralíséraður." " Ja, hér eru góð ráð dýr,"
sagði Metternich," nú skulum við fara báðir norður í Reiðgotaland, og sjá hvað í
gerist." En svo var Metternich mikið tryggðatröll, að Jóseppur tvílaði eigi uppá
hans krapt og visku; heldur bjó hann sig þegar til ferðarinnar sem best hann
mátti, með nesti og nýja skó, og sendi boð út um allt sitt ríki, að nú ætlaði
hann norður í Reiðgotaland; það er svo langt, að haukur flýgur þangað á mánuði,
en hann er skjótastur fugla. Þá sendi erkibiskupinn af Prag Jóseppi vaxkerti,
tíu pund, og kvað kvikna mundi á kertinu ef upp væri haldið; varð Metternich
glaður við, og kvað það forviturliga gefið. Gengu þeir nú út á hlað; þá tók
Metternich upp snýtuklút úr vasa sínum, bládröfnóttan léreptsklút, og tóbakugan;
hann breiddi klútinn á hlaðvarpann og gekk þrívegis rangsælis í kringum klútinn;
síðan tók hann dupt úr pússi sínum og dreifði í suðurátt. Þá steig Metternich á
klútshornið og bauð Jóseppi að stíga á annað horn; gerði Jóseppur svo; þá kom
gustur mikill af suðri og hóf upp snýtuklútinn og Metternich og keisarann og
liðu þeir þannig hálfan daginn, þá mælti Jóseppur: " Ráðigur ertu, Metternich,
eður hvert er nú langt til tungslins?" " langt er það," sagði Metternich," og
hærra lypti Þór kettinum en nú erum við; en nú er ég svangur og þyrstur,
Jóseppur minn, og erum við nú hálfnaðir norður í Reiðgotaland." " Þá skulum við
snæða," sagði Jóseppur, og mötuðust þeir Metternich þar á snýtuklútnum uppi yfir
skýjum, en klúturinn leið áfram, og segir eigi af ferð þeirra fyrr en þeir komu
í Reiðgotaland. Þar sé klúturinn niður í einum skógi; þar var rjóður í skóginum
og haugur í rjóðrinu; þangað gengu þeir. Þá mælti Metternich: " Hér er heygður
Fúlvarður hinn fólkdjarfi; skuluð þér nú fara í hauginn." Jóseppur mælti: " Það
kann ég eigi að skilja, hversu hér megi nokkur kappi heygður vera, því að mér
sýnist þetta líkra mykjuhaugi en fornmannshaugi." " Gerið sem ég segi fyrir,"
mælti Metternich," og látið það eigi blekkja yður, þótt haugurinn sé fallinn og
fornfáligur; liggur hér heiður yðvarr og sómi; skuluð þér nú fara í hauginn, en
ég mun halda festinni." " Svíktu mig þá ekki, Metternich," mælti Jóseppur. " Það
mun ég eigi gera," sagði Metternich. Tók Jóseppur nú að brjóta hauginn og var að
því fram á nótt, en Metternich sat hjá og horfði í gaupnir sér. Fékk hann um
síðir brotið hauginn; þá stóð Metternich upp og batt snýtuklútnum um mittið á
keisaranum, en sú var náttúra snýtuklútsins, að alltaf tognaði á honum, svo að
hann varð aldrei of stuttur, og aldri slitnaði hann. En klúturinn var reyndar
dula af fjötrinum Gleipni, og hafði Fenrisúlfur slitið hana af, en Metternich
náði dulunni einu sinni með lífsháska, því að við sjálft lá, að úlfurinn gleypti
hann. Keisarinn seig nú í hauginn og hafði kertið í hendinni; seig hann nú lengi
og alltaf dýpra og dýpra, og fór um síðir að verða hræddur, því hann kenndi
aldrei botns. Loksins hafði hann fætur á jörðu, og litaðist nú um. Ljós brann í
hauginum; þar var bæði fúlt og kalt. Þar stóð stóll í miðjum hauginum; sá stóll
var allur af gulli, og lagður með grásilfri, en stólbrúðirnar úr ametýststeini;
sá steinn læknar tunglsýki. Á stólinum sat dólgur mikill og illúðligur; hann
hafði sverð í hægri hendi og skók blóðrefilinn, svo að blikaði viður ljósið; en
í vinstri hendi hélt hann á tóbakspípu og reykti af svo ógurliga, að svæluna
lagði um allan hauginn; varð af því skuggsýnt í hauginum og mátti keisarinn eigi
gjörla greina þá hluti, er þar voru. Dólgurinn leit til keisarans og ýgldi sig;
keisarinn gekk að honum og kvaddi hann. " Veit ég eigi gjörla," mælti hann," hví
eg em hingað kominn; en svo er mér sagt, að hér sé falinn frami minn og sómi;
vil ég nú vita, hvort þú kannt þar nokkur skil á að gjöra." Engu svaraði
dólgurinn. " Óvanur er ég því, að mér sé eigi ansað," mælti Jóseppur, og tók um
úlnliðinn á dólginum þeirrar handar, er sverðsins geymdi; varð dólginum þá laust
sverðið og féll það niður, en blóð spratt undan neglum hans. Hann reisti sig þá
upp af stólnum og andvarpaði þungan; síðan sté hann fram og voru þá eigi orð um
höfð, því að þar tóku þeir saman, draugurinn og keisarinn, og varð þegar harður
atgangur: óð dólgurinn jörðina upp að knjám og rótaði upp steingólfinu eins og
krapasnjó; hann spjó svo illri fýlu út úr nösum og munni, að keisaranum lá við
óviti; glímdu þeir svo lengi og var allt sem á þræði léki; steinmúrarnir gengu í
bylgjum eins og grindahjallur fyrir aftaka veðri; gekk þetta þar til keisaranum
lá við að hníga niður af mæði. Barst leikurinn nú að ljósinu, og fann keisarinn
glöggliga, að af sér dró; hét hann þá á hinn heilaga Dúlikíkanus, en þar urðu
þegar skjót umskipti, því að þá var sem kippt væri fótum undan dólginum og féll
hann og keisarinn á hann ofan; en þá tók eigi betra við; því að af þeim gusti
sem þá varð, þá slokknaði ljósið; þótti keisaranum nú vandast sitt mál, því að
hann var bæði vopnlaus og kertislaus, er hann hafði misst allt í glímu þessari.
Varð honum þá fyrir að hann hreyfði fótinn, og fann hann eitthvað fyrir fætinum;
hann seildist þá til meður hendinni, en hinni annarri hendinni hélt hann um háls
drauginum. Var þetta kertið, og brá hann því þegar á lopt, en það kviknaði ekki
á því. Varð keisarinn þá bæði hryggur og reiður, er þetta brást; og þá gaus upp
gneistaflug af ljósinu aptur og kastaði helbjarma á dólginn, en hann hvessti
augun feigðarsnör framan í keisarann og mælti: " Nú hefir þú hér mikinn kappa að
velli lagt, sem hans jafningi mun engi héðan af finnast fyri mold ofan; hefir þú
hingað komið að mér saklausum og rænst eptir fé mínu og fjörvi; mun ég nú það á
leggja, að þetta fé skal þér að engu haldi koma til þess er þú ætlar það að
hafa." Draugurinn ætlaði að mæla enn lengra, en keisarinn mælti með hárri röddu:
" Þegi þú, hinn armi herjans son, aldri skaltu það á mig leggja, sem þér er
helst í hug, og víst skil ég, að meiri muni vera hamingja mín en fúlmennska þín,
skaltu hér nú deyja illum og vegsemdarlausum dauða". Síðan rak hann kertið á kaf
í gin drauginum, svo hann kafnaði þegar í stað; þá slokknaði aptur geislagusan.
En keisarinn leið í ómegin og lá lengi svo, að hann vissi eigi af sér. En er
hann raknaði við, þá reis hann upp, og var ákafliga stirður af atganginum;
þreifandi myrkur var í hauginum, en það skildi keisarinn, að þar mundi margt
fémætt vera. Lítill gneisti var enn þar, sem ljósið hafði brunnið; þangað gekk
keisarinn og leitaðist við að blása upp ljósið; gekk það seint. Þá kallaði
Metternich niður í hauginn og mælti: " Hvaða skelfing eruð þér lengi, keisari
góður, eða hefir draugurinn drepið yður?" " Nei", sagði keisarinn," en ég er
búinn að drepa drauginn; hér er koldimmt af því að ljósið drapst, og ég er að
blása það upp". " Nú, en kertið?" sagði Metternich. " Það er hreint ónýtt",
sagði keisarinn," það kviknaði ekki á því". " Það er fallegt!" sagði Metternich.
Nú blés keisarinn í gríð, og gat loksins kveikt upp ljósið; bar hann það að
dólginum; hann tók upp sverðið og hjó höfuð af drauginum og setti við þjó honum;
síðan bar hann ljósið að skrokknum og kviknaði skjótt á, því að dólgurinn var
feitur, þar sem hann hafði setið þarna í mörg hundruð ár og eigi tekið handtak.
Gekk nú keisarinn um í hauginum á meðan dólgurinn var að brenna, og bar í
festina allt það, er fémætt var; var það ógrynni fjár, svo að hann hafði aldri
fyrri slíkt séð um sína daga. Þar var hafskip úr rauðagulli og kista meður
spesíum í; þar voru og fimmtíu sjóvettlingar órónir og troðnir út meður
túmörkum; allt þetta bar keisarinn í festina og gullstólinn með, og margt
fleira; var draugurinn þá nærri allur brunninn. Þá kallaði keisarinn til
Metternichs og bað hann upp draga festina. " Það get ég meður engu móti", sagði
Metternich," því að nú er ég orðinn bæði þreyttur og svangur, og er mér líka
farið að leiðast að sitja hér". " Þá verðurðu að halda vel", sagði keisarinn,"
því að ég ætla að handstyrkja mig upp á festinni". " Bíðið þér þá dálítið",
sagði Metternich, og batt festinni um mitti sér, og velti sér ofan af hauginum
og lá þar eins og stjóri. " Nú megið þér koma", kallaði Metternich þá. Þá
handstyrkti keisarinn sig upp á festinni, og dró síðan upp allt féð. Síðan báru
þeir allt á snýtuklútinn, en hann óx og varð stærri en flugdrekavængir, því féð
var mikið; hurfu þeir þá á snýtuklútnum aptur til Vínarborgar. Þakkaði keisarinn
þá Metternich sína dyggiliga þjónustu, og gaf honum túmark með gati á. En er
erkibiskupinn frétti, hvað illa hafði til tekist með kertið, þá sendi hann
afsakanarboð til keisarans, og kvaðst hafa gleymt að vígja það. Var Metternich
nú með keisaranum í góðu yfirlæti; hafði keisarinn nú penninga eins og sand. 5.
kapítuli Nú er að víkja sögunni aptur til Napóleons. Vagninn rauk áfram alla
nóttina og var eldrák eptir ferilinn, en blossinn reið áfram eins og
vígahnöttur, svo sást langar leiðir. Hann dró tuttugu hundruð vagna, og alla
fulla af hermönnum; það lið var svo frítt, að menn þóttust eigi slíkt muna; enda
var þar og engi, sá er eigi hefði vopn úr liði hinna frægustu kappa, er uppi
hafa verið; þar voru búklarar frá Sesostris, brynjur frá Semiramis, skildir frá
Alexander, spjót frá Cæsar, brynhosur frá Hannibal, sverð frá Karlamagnúsi,
hjálmar frá Gengiskan, stálhúfur frá Epaminondas og bryntröll frá Ragnari
loðbrók. Létti Napóleon eigi ferð sinni fyrr en hann kom til Marselju; þaðan
sigldi hann með herinn til Genúa. En sá floti var meður þeim hætti, að það voru
tólf hundruð skipa; þar var og skip, er Napóleon sigldi ætíð sjálfur á, og var
fremur skrautligt á að líta; það var dreki; hann var steindur fyrir ofan sjó,
með hinum fegurstu litum; var það líkara himneskum eldi en jarðneskum farfa, því
að sólarljóminn lék á súðunum meður svo margvísligu ljósbliki, að eigi má orðum
um fara; þar var hver rá af hvítagulli og húnar af rúbínsteini loganda;
siglutrén voru af dripthvítum marmara og knappar á uppi af smaragdus; drekahöfuð
úr gulli var framan á skipinu, og greypt í meður safírsteinum; það drekahöfuð
hafði gin gapanda og spjó döggskæru og perlustíganda kampavíni óaflátanliga.
Allir voru þar hástokkar og rengur úr rauðagulli, en bönd úr kínversku
fiðrildasilki og snúin af mikilli list, stjórnvölurinn var úr snjóhvítum
hvalskjálka norðan frá heimskauti; þann hval hafði Dufferin drepið og gefið
Napóleoni hausinn; þeim stjórnveli hélt Napóleon sjálfur, og mátti enginn annar
á honum taka; sá stjórnvölur var svo liðugur, að hann lék ef á var andað. Öll
segl voru af páasilki og glitofin meður eldrauðum fasandúni; þar stóð nafn
Napóleons á hverju segli, og hafði Evgenía saumað það einn góðan veðurdag í
hlaðbrekkunni fyrir framan Parísarborg. Hörpur stilltar héngu í reiðanum uppi og
sungu sjálfkrafa fyrir andvaranum, er skipið skreið. Svo voru og öll hin önnur
skipin fagurliga búin, þótt eigi væru þau svo listileg sem keisaraskipið, og
luku allir upp einum munni, að þetta væri hinn fríðasti floti, er sæ hefði
svifið. Létu nú öll skipin frá landi; veður var glatt og sólskin mikið, og
blánaði sjórinn fyrir léttri hafrænu, en aldan stikaði purpurarauð og
nýmjólkurvolg frá Affríkuströnd og minntist við brjóstið á keisaraskipinu. Þá
var hýrt yfir Napóleoni. Skriðu nú skipin áfram í þrefaldri röð og sást eigi
fyrir endann á röðinni; en er fjöll voru komin í hvarf, þá komu tólf
hafmeyjasveimar sunnan frá Sikiley; þær voru fríðar sýnum meður kolsvört augu og
svanhvítar á hörund; þær höfðu gullhörpur og sungu við, en öldufallið undan
skipunum drundi dimmt undir, var það því líkast sem svanasöngur í þrumuhljóði;
þær kváðu um Napóleon, og höfum vér heyrt þann söng, en eigi er hann ritaður
hér; svámu hafmeyjarnar með flotanum fram alla leið, uns hann kom til Genúa; þá
voru allir menn sofnaðir af söngnum, nema Napóleon. Sá maður var í liði
Napóleons, er Edmond hét; hann var akólútus að vígslu, og hafði ritið bók
nokkura um Norðurlönd; segja menn að það sé sú vitlausasta bók, er ritin hefir
verið á þessari öld, af öllum þeim bókum, er sannleikann vilja segja. Þessa bók
hafði Edmond alla jafna meður sér og las í henni einatt; en á nóttum hafði hann
hana undir höfðalaginu, eins og Alexander gerði við Hómerum; en eigi höfum vér
heyrt þess getið, að Napóleon hafi haft mætur á þeirri bók. Keisarinn gekk til
Edmonds og vakti hann, og bauð honum að vekja liðið; reis Edmond upp og hafði
bókina í fanginu, og snart menn með bókinni; en menn stukku upp meður andfælum,
sem von var, því bókin var ill. Ætlaði Edmond þá að ganga yfir á annað skip, en
datt í sjóinn meður bókina í fanginu. Vindur stóð sunnan frá Túnis allsnarpur,
en þó var brimlítið; vildi nú svo til, þegar Edmond féll, að bókin varð þyngri,
þó vitlaus væri, en Edmond var þó enn vitlausari sjálfur, og var því léttari;
varð nú bókin undir, en Edmond ofan á, og bar hann þannig að landi á bókinni, en
hann kraflaði upp á klappirnar í Genúa og fór inn á gestgjafahús til að þurrka
bókina. Tóku þá þeir við, er vaknaðir voru, og vöktu hina, sem sváfu. En er
allir voru vaknaðir, þá gengu þeir í land og Napóleon fyrir, og upp í borgina;
var þar þá kominn einn mikils háttar konungur frá Sardinía, er Viktor Emanúel
hét, og bauð Napóleoni að þiggja að sér veislu, og það þá Napóleon. Gengu nú
allir heim til einnar fagurrar hallar, er í var borginni. Frænda átti Napóleon
þar í liðinu; sá hét og Napóleon; hann var kappi mikill, og þá ungur að aldri,
er þessi saga gerðist. Komu menn nú til hallarinnar, hún var öll tjölduð dýrasta
pelli og purpura; þar voru nýstárliga herbergi búin, því að þar stóðu súlnaraðir
úr jökli ofan úr Mundíafjöllum og skærar sem steinn sá, er alabastur heitir;
lagði jökulkuldann af súlunum um höllina, og því var langeldum kynt á
hallargólfinu; þar var ekki brennt öðru en tómum Fenixhreiðrum og var sá ilmur í
sætara lagi. Borð löng voru í höllinni, og þakin svanahömum norðan af
Bláskógaheiði; þá svani hafði Koch stórkaupmaður sent Viktor Emanúel í
vináttuskyni, og skírt eptir honum skip, er hann átti; þótti Viktori vænt um það
allt. En síðan tók Koch nafnið af skipinu og kallaði Arktúrus, og þá reiddist
Viktor. Voru borðin alsett hinum dýrustu krásum, en vínið glóaði í gullbikurunum
og hvítagullshornunum, eins og eldur á ormadúni. Þar fyrir miðjunni voru þrír
hástólar úr gulli, en hinn fjórði var úr þeim steini, er karbúnkúlus heitir; sá
steinn er rauður eins og járn glóanda, en svalur sem austanblær. Settust þeir nú
á gullstólana Napóleonarnir báðir og Viktor Emanúel, en karbúnkúlusstóllinn var
auður. Svo var Napóleon kurteis, að eigi spurði hann hver þar skyldi sitja. En
öllu liðinu var skipað á silfurstóla beggja megin viður borðin. En er menn voru
nýsestir, þá gengu inn fimm hundruð meyjar í snjóhvítum silkifötum með bláum
földum neðst; skrúfstigi var utan til í höllinni úr gulli og silfurpallur uppi
yfir meður gullgrindum í kring; þar gengu meyjarnar upp og settust á
kristallstóla, er stóðu á pallinum; þar stóðu gullhörpur, en meyjarnar snertu
hörpurnar og sungu fagran söng um Napóleon. Vængjahurðir úr gulli voru á
höllinni, og settar listilegum laufaskurði. En er meyjarnar höfðu lokið söngnum,
þá flugu gullhurðirnar upp og gekk mær ein inn í höllina; sú mær var svo fögur,
að öllum varð bilt við, er að veislunni sátu. Þeirri mey fylgdu hundrað frúr;
þær voru allar á rauðum silkikjólum meður gullrósum. En sú, er fyrst gekk, var í
bláum kjól meður silfurbylgjum og sló á eldrauðum bjarma; hún hafði fingurgull á
hverjum fingri; þar var einn steinn svo bjartur, að lýsti af sem af stjörnu;
gullfesti hafði hún um hálsinn fimmtánfalda og men á úr gimsteini þeim, er
hafsól er kallaður, en heitir á latínu haliopthalmus; hálsinn meyjarinnar var
svo mjallahvítur og svo mjúkur, að það sást, þótt enginn snerti; hár hafði hún
greitt á þann hátt, sem rósalauf liggja um það leyti, er blómknappurinn springur
upp, og heitir það rósbragð, er hár meyja er þann veg bundið. Hún hafði hanska
úr dvergsilki, og skó úr svanahami. Meyjan gekk að Viktor Emanúel og kvaddi hann
meður kossi, og kallaði hann föður sinn; síðan hneigði hún sig af mikilli
kurteisi fyrir keisaranum og keisarafrændanum, og slíkt hið sama gerðu allar
hennar þjónustufrúr. Síðan settist konungsdóttirin á karbúnkúlusstólinn, en
hinar meyjarnar stóðu í hálfhring fyrir innan gullstólana. Og er Napóleon
keisarafrændi sá þessa konu, þá hvíslaði hann að Napóleoni keisara: " Það sver
ég, að ég skal þessa konu eiga, eður enga að öðrum kosti". " Gerðu það",
hvíslaði keisarinn að honum aptur. Eirði Napóleon keisarafrændi nú hvorki mat né
drykk, og gáði hann einskis annars en að horfa á Klótildi; svo hét
konungsdóttirin. En sem Viktor Emanúel varð þess var, þá sá hann hverju gegna
mundi, og stóð upp og mælti: " Það hyggjum vér, að þér rennið ástaraugum til
þessarar meyjar, Napóleon keisarafrændi, og ef svo er, þá viljum vér yður hana
gefa og skulu henni allar hennar frúr fylgja og þar með vinátta vor til alls
þess, er þér hafa viljið". Þá stóð Napóleon keisarafrændi upp og mælti: " Það
vissi ég fyrir löngu, að ég mundi eigi hingað sorg sækja, og vil ég gjarna
þiggja af yður meyna, ef þér viljið mér hana gefa". Þá tók Viktor Emanúel í hönd
Klótildi og leiddi hana til Napóleons og lagði hendur þeirra saman; og þar
kyssti Napóleon keisarafrændi Klótildi konungsdóttur af miklum blíðskap. Var nú
veislunni snúið upp í brullaup, og var meiri gleði en frá megi segja; drukkið
píment og klarent og sungið simfon og salteríum, organ troðin og bumbur barðar
og var allt sem á þræði léki. En er á leið veisluna, þá kom Edmond inn og var
allur votur; hann hafði bókina undir hendinni og hafði þurrkað bókina, en gleymt
að þurrka sjálfan sig; varð hann ófrýniligur í bragði, er hann sá að hann hafði
farið á mis við mikla gleði, og lagðist hann niður við langeldana, og þar
þornaði hann; en allir voru svo glaðir, að enginn tók eptir Edmond, og er hann
úr sögunni. Stóð veislan nú í þrjá mánuði, og var það afráðið, að Klótildur
skyldi sitja heima hjá föður sínum á meðan á stríðinu stæði. 6. kapítuli Þess er
áður getið, að land það liggur norður í heimi, er Finnmörk heitir; þar er biskup
sá, er Djúnki nefnist, og hefir hann og áður verið nefndur. Hann hefir snúið
öllum Finnum frá heiðni til kristinnar trúar, og er þar í áliti miklu. Djúnki
átti gersimar margar og fásénar; hafði hann fengið sumar sunnan úr heimi, en
sumar úr Garðaríki. Eitt var konjaksflaska; hún var eins og önnur
brennivínsflaska, en með þeirri náttúru, að hún varð aldri tóm; úr henni
staupaði Djúnki sig jafnharðan og kallaði Heiðrúnardropa. Annan hlut átti
Djúnki, það var brevíaríum eður lesbók meður látúnsspennslum; þá lesbók hafði
Guðmundur góði fyrrum átta, en nú var hún nokkuð máð orðin, en þó var hún öll
slegin með járni og prinsmetalli. Þriðja hlut átti Djúnki, það var
Guðbrandarbiblía; hún var svo stór, að hún tók honum í klof og var mesta
gersimi. Enn átti Djúnki hinn fjórða hlut, það var kýr; þá kú hafði Djúnki keypt
austur í Kyrjálabotnum, hún var mjólkurkýr mikil og stólpagripur, og ekki laust
við, að Finnar legði átrúnað á kúna. Svo bar til, að Djúnki sat í stofu sinni
einhvern dag norður í Finnmörk, og er að lesa brevíaríum og dreypa á
Heiðrúnardropa; gekk lesturinn vel, því að Djúnki var vel læs og gáfaður, en
brevíaríum vel ritið og allt með nótum og málverkum. Mælti Djúnki" sursum corda"
við hverja línu, það er: upp hjörtun. Þá heyrðist skruðningur mikill frammi í
bæjardyrum, og leið eigi á löngu áður kýrin kom inn í stofuna með
bæjardyraumbúninginn allan á herðakambinum og stofudyrnar tók hún með, því að
kýrin var sterk og óð fast áfram, en húsið eigi sem traustbyggðast. Vaknaði
Djúnki nú upp úr guðhræðslusvefninum við illan draum, og hafði engin önnur ráð
en þau, að hann klifraðist uppá Guðbrandarbiblíu. Kýrin var í skörungshug og
froðufelldi og litaðist um alla vegu; þótti henni margt nýstárlegt inni hjá
Djúnka að sjá, sem von var, en þó virtist henni biblían merkilegust, því að hún
var mikilhæf að sjá og Djúnki þar upp á biblíunni eins og hrafn á hjalli og var
lafhræddur. En þó hafði kýrin alls eigi í hyggju að gera neitt illt af sér, því
að hún hafði aldri etið af skilningstré góðs og ills, og kunni því engan
greinarmun á þessum hlutum að gera. Gengur hún nú að Guðbrandarbiblíu og rekur
hornin á kaf og þegar í gegnum spjöldin, en Djúnki datt ofan af biblíunni. Varð
biblían nú blýföst á hornunum kýrinnar, en kýrin hristi höfuðið og vildi fá
biblíuna til að detta af sér, en það tókst eigi; þá varð kýrin svo trufluð og
rugluð af hræðslu, með því líka að dyraumbúningarnir krepptu að henni um leið,
að hún ýtti sér í krákustíg aptur á bak út um dyrnar, og hamaðist þá er hún kom
út á túnið. Fór hún með biblíuna á hornunum og dyratrén á herðunum suður um allt
Hálogaland og Rogaland og hljóp út í sjóinn við Stafangur; þar öslaði hún fram
fyrir Jaðarinn og fram með Ægissíðu og létti eigi fyrr en hún kom að Amsterdam;
þar festist hún á leirunum í Rínárósum, og öskraði ógurliga. Stökk allt fólk inn
í borgina og tók til að víggirða hana móti kúnni. En það er af Djúnka að segja,
að hann bergði á Heiðrúnardropa eins mikið og Þór drakk af horninu hjá
Útgarðaloka; færðist þá fjör og þrek í Djúnka, og fékk hann sér nú sleða af
órökuðum selskinnum; þann sleða drógu tíu graðhreinar og fimm Lappar; en Djúnki
sat á sleðanum og hafði konjaksflöskuna í annarri hendinni, en brevíaríum í
hinni; hann var í loðnum hreindýrsfeldi og hinn vígamannligasti. Fór Djúnki nú
að elta kúna og hugðist að taka af henni biblíuna; ekur hann nú á snæfönnum
eptir endilöngum Kili og suður eptir öllum Noregi, æskjandi eptir heppilegri
ferð og hringjandi saman flöskunni og brevíaríó, svo heyrðist langar leiðir
suður í heim. Hverfum vér nú þar frá að sinni. Nú var allt með kyrrð og spekt í
Parísarborg, og réði Pelissier ríkinu ásamt með keisarafrúnni vel og skörugliga;
var keisarafrúin hvers manns hugljúfi, sem von var, því að hún tók öllum fram að
allri kvenligri prýði og ágæti hjartans, en Pelissier var vitur maður og
einarður og kunni manna best til allra stjórnligra starfa. Þá var Marmier kominn
aptur frá Ítalíu til París. Bar nú svo til einn góðan veðurdag, að Pelissier lá
í rúmi sínu um morguninn, og var að drekka kaffe og lesa harmagrát Guðmundar
Torfasonar um skipskaðann mikla; fannst Pelissier mikið um kvæði þetta. Þá
heyrði hann allt í einu læti mikil í norðurátt, öskur og undirgang og skruðning,
glamur og hringingar og undarligt skrölt; mátti hann eigi þetta skilja og var
lengi djúpliga hugsandi um þenna hlut. Loksins hringdi Pelissier; þá kom
Alexander Dumas inn. " Hvaða ólæti eru þetta?" mælti Pelissier. " Ég veit ekki",
sagði Alexander Dumas. " Ætli það sé stríðið?" mælti Pelissier. " Ég veit ekki",
sagði Alexander Dumas. " Farðu út, Alexander Dumas, og sæktu Lamartíne, hann
kann að vita það", mælti Pelissier. Þá fór Alexander Dumas út og sótti
Lamartíne. " Hvaða ólæti eru þetta, Lamartíne?" mælti Pelissier. " Ég veit
ekki", sagði Lamartíne. " Ætli það sé stríðið?" mælti Pelissier. " Ég veit
ekki", mælti Lamartíne. " Farðu út, Lamartíne, og sæktu Marmier, hann kann að
vita það", mælti Pelissier. Þá fór Lamartíne út og sótti Marmier. " Hvaða ólæti
eru þetta, Marmier?" mælti Pelissier. " Það er kýr", sagði Marmier. " Hvaða
kýr?" sagði Pelissier. " Kýrin hans Djúnka", sagði Marmier. Síðan sagði Marmier
Pelissier frá öllu hvernig á stóð, því að hann hafði þá náttúru, að hann vissi
allt, sem við bar á Norðurlöndum hvar sem hann var; fór Pelissier þá með Marmier
hæst upp á Notre-Dame-kirkjuna til að sjá þetta, og sá þeir þá, að Djúnki var
kominn með kúna í einhvern mýrarflóa í Ardennerfjöllunum, var kýrin þar dottin
ofan í mógröf, en Djúnki stóð á bakkanum og var að lesa bænir yfir kúnni. Bárust
nú þessi tíðindi eins og logeldur á einu augnabliki um alla Parísarborg, og kom
saman svo mikill múgur og margmenni, að þar var nær átta hundruð þúsundum vígra
karla; en þá komst kýrin upp úr mógröfnni og héldu þau Djúnki aptur norður í
heim, og eru bæði úr sögunni. En er mannsafnaðurinn frétti, hvað um var að vera,
þá kom upp kurr mikill og vildu þeir vinna til einhvers frama; hugðu þeir sér
annað til afreksverka en að draga eina kú upp úr mógröf; en Frakkar eru menn
fjörugir og fúsir til stórvirkja; tók Pelissier þá það til bragðs, að hann sendi
allan þennan her til Napóleons; var Djúnki orsökin til alls þessa liðssafnaðar,
þótt hann vissi eigi, og því hlutum vér að skýra svo ýtarliga frá öllum þessum
atvikum. Fóru þeir Marmier og Alexander Dumas með herinn til Ítalíu; hafði
Napóleon nú ógrynni hermanna. 7. kapítuli Nú er að segja frá Austurríkiskeisara,
að honum berast þau tíðindi, að Napóleon er kominn í tengdir við
Sardiníu-konung, og að hann hefir fengið óvígan her enn að nýju frá Frakklandi.
Lætur hann nú skera upp herör um allt sitt ríki og bjóða hverjum þeim til
stríðs, er vettlingi getur valdið; ætlaði Jóseppur keisari að vera sjálfur fyrir
leiðangrinum. En meður því að hann vildi eiga sigurinn vísan, sem von var, þá
sendir hann norður til Bretlands á fund Viktoríu, í liðsbón. Þá sendiför fóru
tólf legátar og léttu eigi fyrr en þeir komu til Lundúna. Gengu þeir þegar upp í
borgina og á fund drottningar, en hún tók þeim meður mikilli blíðu og frétti
tíðinda. Sögðu legátarnir henni það, er þeir ljósast vissu;" erum vér hingað
sendir af vorum herra þess erindis, að frétta ef þér viljið honum nokkura aðstoð
veita að þessu máli, því að ríki hans er hætta búin og mikið í veði". Þá mælti
Viktoría: " Vant þykir oss hér úr að ráða, því að eigi höfum vér verið í
fjandskap viður Napóleon hingað til; en meður því að öll norðurálfa heimsins er
sem á reiðiskjálfi út af þessari styrjöld, þá munum vér á það hætta, að veita
höfðingja yðrum að þessu máli". Urðu legátar fegnir mjög við þetta svar, og
þökkuðu Engladrottningu með mörgum fögrum orðum, og sneru aptur síðan; en er
þeir voru komnir til Vínarborgar, þá sendi keisarinn þá óðar aptur austur í
Tartaría til að fá liðveislu; var honum henni og þaðan heitið. Lét Viktoría nú
búa flota ógurligan til að sigla um sæinn inn um Njörfasund; var sérhvert skip
úr járni og kolsvart sem líkkista, og lagði af nálykt og feigðarblæ, því að þau
skip fluttu böl og bráðan dauða; var þetta hinn ógurligasti og stórkostligasti
floti, sem menn höfðu haft sögur af þangað til; þau skip voru öll tjölduð
svörtum blæjum og óðu sjóinn grenjandi fyrir eldi og eimyrju; stóðu eldslogar
brennandi og sótþykk reykjarsvæla upp úr reykháfum skipanna, svo að eigi sást
til sólar, og var sem himin og jörð væri á heljarþremi; hugðu margir Ragnarökkur
komið, og urðu sumir vitlausir. Þau skip fluttu fimm hundruð þúsundir hermanna
og allskonar vopn og vígvélar. Viktoría drottning fór sjálf með og var á því
skipi, er kallað var Skjaldmeyjaskeið; það skip var klætt utan með svanadúni
mjallhvítum og vöknaði eigi í sænum; það var þann veg gjört, að því mátti aldrei
á berast, þótt grunnt yrði, því að það var allt úr stálfjöðrum og flattist út í
grunnsævi, en tók sig aptur þá er dýpkaði; siglutrén voru úr silfurbergi
gáralausu, en segl öll ofin úr kristallsteinum, og skinu stjörnur í gegnum um
nótt með svo miklum ljóma, að það var því líkast sem ljósahjálmur eður eldligur
blómrunnur sigldi um sæinn; en um daga skein sólin í gegnum reiðann og seglin,
og bar þetta svo mikla birtu, að allur flotinn sigldi sem um albjartan dag, þó
nótt væri. Knappur var á fremsta siglutrénu; hann var úr þeim steini, er sæmáni
heitir, og var frá Mógúlnum mikla; sá knappur var metinn jafndýrt og allt
Indíaland. Á skipunum voru tólf hundruð skjaldmeyja; þær voru allar í
hvítagullsbrynjum og höfðu sverð úr ensku öskustáli; þau sverð bitu jafnt grjót
og járn sem vatn rennanda. Skjaldmeyjar þessar voru grimmari en karlmenn og gáfu
aldrei grið í orrustu, þær voru lífvörður Engladrottningar. Hélt nú flotinn á
stað, og er eigi getið ferða hans fyrr en hann kom til Feneyja; þar gekk allur
herinn á land og beið eptir Austurríkiskeisara. En það er frá Tartaría að segja,
að konungur sá, er þar réði, lét skera upp herör um allt sitt ríki, og streymdi
til hans múgur og margmenni, svo að menn hyggja það verið hafi nær þrem
millíónum en tveim; var það illþýði mikið og óþjóðalýður og eirði engu nema
ránum og manndrápum. Þar var ein fylking bjargþursa austan úr Móngolía, þeir
voru skolbrúnir á hörund og sex álnir upp að höku; allir voru þeir hárlausir
nema með lokk langan aptur úr hnakka; þeir gengu allsberir og brynjulausir, því
þá bitu engi járn; þeir höfðu sumir kylfur og lömdu menn, svo brotnaði hvert
bein, en sumir voru vopnlausir. Önnur fylking var þar austan af Kórea; þá
fylkingu skipuðu þeir, er Svalfarar heita; þeir voru fjölkunnigir; fyrir þeim
réði hofgyðja sú, er Vígvaða hét; hún var eldrauð á lit og hafði tennur tvær í
munni fram sem fíll; hún átti tólf syni og tólf dætur, og öll fjölkunnig og hin
verstu tröll, því að þau máttu fara í hvern þann ham, er þeim líkaði. Hið annað
lið Tartarakonungs voru mennskir menn; þeir voru í leðurbrynjum, og lituðum í
mannadreyra; þeir höfðu hálsbönd úr eyrnasneplum og hjálma úr hauskúpum af þeim
mönnum, er fallið höfðu í orrustunni við Ancyra, þá er Tamerlan átti við Baiazet
soldán. Konungur Tartara hét Pútíphar, hann var tröll að vexti og hann bitu engi
járn; engi hafði hann vopn, heldur barðist hann meður knefunum og beit menn á
barkann, ef unnt var. Dreif nú allt þetta lið til Austurríkiskeisara, og setur
Tartarakonungur fyrst um sinn herbúðir sínar suður í Steiermark, og var allt
landið fullt af fólki; kom nú Jóseppi keisara vel að haldi féð það, er hann tók
í hauginum, því að mála þurfti til að gjalda öllum þessum her, og hann eigi
lítinn, til þess að halda þeim frá manndrápum og ránum. Sendir nú
Austurríkiskeisari legáta til Napóleons og býður honum bardaga á Heljarslóð; það
er völlur mikill á Langbarðalandi og fimm hundruð rasta á hvorn veg. Napóleon
svaraði legátunum af riddaraligri prýði og kurteisi, og segir, að hann vill víst
þiggja bardagann; en er hann frétti ljósliga af viðrbúnaðinum, og öllum þeim
feiknum, er þar með fylgdu, þá þótti honum samt vandast sitt mál. Tekur hann það
þá til bragðs að hann kýs þá, er honum þótti vænlegastir úr öllu liðinu, var það
einvalalið og fimm hundruð þúsundir manna; og þótt slíkt kunni mikið að virðast,
þá var það samt harðla lítið á móti liði Austurríkiskeisara. Napóleon skipaði
liði þessu í tólf fylkingar, og fjörutigi þúsundir í hverri; var helmingur
riddaralið en helmingur fótgöngulið; hafði hver fylking fótgönguliðsins þúsund
fallbyssur. Líður nú eigi á löngu áður flokkarnir komu á Heljarslóð og hugðu
hvorirtveggi til víga og dreyra. 8. kapítuli Svo er landslagi háttað á
Heljarslóð, að sunnan til rennur áin Padus, og eru eyrar sléttar og grösugar
fram með ánni; en it nyrðra eru hamrar miklir og hengiflug ofan frá
Mundíafjöllum, þar er slétt á hömrunum uppi og graslaust. En sjálfur völlurinn
er blásinn og ber, og eigi stingandi strá; kveða menn að svo sé fyrir þá sök, að
Atli Húnakóngur reið um völlinn fyrir löngu, en allt grasið sviðnaði undan hesti
hans og spratt aldri síðan. Austurríkiskeisari fylkti liði sínu undir
hamrabeltinu; hann hafði átján hundruð fylkinga og skipaðar eptir þjóðum; segja
menn hundrað þúsundir manna hafi verið í hverri fylking. Þar var Pútíphar fyrir
einni; hann var meður sama hætti og áður er greint. Fyrir einni fylkingunni var
kappi sá, er Loðbertus hét; hann var ættaður sunnan úr Dekan og hamrammur að
afli; hann hafði flein þann, er Undfari var kallaður; og var sá engi hlutur
skapaður í heiminum, er þann flein kynni að standast, ef lagi varð meður honum á
komið. Vígvaða var fyrir Svalförum, og í þeim hóp voru og dætur hennar og synir;
sú fylking var ógurlig á að líta, því að augu Svalfara tindruðu sem helstjörnur,
og stóð öllum ógn af þeim feigðarljóma, er lagði af þeim hausum. Enn var þar sá
höfðingi, er Gúníbrandus er nefndur, hann hafði eitt auga á hægri öxl, en ekkert
í höfði; haus hans var hárlaus og húðlaus og beinið skjallahvítt sem snækökkur,
en hausinn blindur sem birkiraptur. Þar var einn greifi, sá er Eldjárn hét; hann
var rammur að afli, en eigi hamrammur; hann hafði sverð loganda; það sverð vakti
aldri blóð, og eigi hneig það til holundar eður mergundar; en þeim var dauðinn
vís, er það snerti. Margt var þar fleira höfðingja og hraustra manna, og yrði of
langt að telja hér allan þann fjölda. Viktoría drottning setti tjöld sín yst
undir hamrabeltinu; það voru rauð skinntjöld úr leðri því, er saffían heitir, og
stengur af upp með silfurknöppum efst; en skjaldmeyjatjöldin voru hvít
silkitjöld, og gullrósir ofnar í dúkana, en gullknappar á stengunum uppi. Þar
var skjaldmeyjunum fylkt, tólf hundruðum; þær riðu allar hvítum hestum og
drottningin fremst; var það hin fegursta fylking á Heljarslóð, sem nærri má
geta. Metternich gekk eigi að vígum, en hann lagði ráð á fyrir hönd
Austurríkismanna, en eigi skipti hann sér af aðstoðarherinum; höfum vér og það
heyrt, að Jóseppur keisari var eigi riðinn við þeirra athæfi eptir að þeir komu
í hans ríki, og engi orð fóru milli hans og þeirra á Heljarslóð. Má það skilja
af því, sem síðar mun sagt verða. Keisarinn skipaði sínum her gjörvöllum, en var
eigi fyrir neinni fylkingu; hann reið hesti þeim, er Heltroði hét; sá hestur var
albrynjaður og brynjan sett járngöddum; en keisarinn var allur grár fyrir
járnum; hann hafði grímu fyrir andliti og sást hvergi í hans hörund; hann hafði
bryntröll í hendi, það var gullrekið og hið besta vopn. Napóleon fylkti sínu
liði á eyrunum meður ánni fram; skipaði hann fyrir hversu fram skyldi ganga;
skyldi Napóleon frændi fara móti Loðbertus; Napóleon frændi hafði fylkingu fríða
og vel að vopnum búna; í henni mátti engi vera eldri en þrítugur, og eigi yngri
en tvítugur. Marmier var fyrir einni fylking; hann átti að ganga móti
Gúníbrandus; Marmier var í brynju þeirri, er Snudda hét; hún var meður undarligu
móti gerð, því að hún var saumuð saman úr blöðum, er Marmier hafði ritið í Revue
Britannique um bækur Dufferins og Edmonds; hlífði brynjan Marmier fyrir öllu
eitri og fítonsanda áblæstri nema þar sem lofsyrði stóðu um Edmond, þar
skeindist Marmier, ef á kom. Enn var sá maður í liðinu, er Páll Mússett hét;
hann var skáld og kappi mikill, og svo frár á fæti, að engi hestur var sá, er
hann eigi hlypi upp; hann hljóp einhverju sinni kapphlaup viður Bóreas norður í
Lapplandi og hafði sigur; var hann frægur mjög af því. Þessi Páll réði fyrir
einni riddarafylkingu; hann hafði engan hest, því að hann var svo fljótur að
hlaupa. Napóleon keisari reið hestinum góða; hesturinn var í rauðagullsbrynju og
gullkögur á bringunni; en keisarinn var í hvítri silkitreyju yst klæða, en þar
innan undir eins og áður er sagt. Var nú komið að miðaptni; þá reið Napóleon
fram á völlinn og tíu kallarar með honum; þeir höfðu hvíta fána; það var
friðarmerki. Napóleon reið þar að sem Viktoría var fyrir og mælti viður
drottningu: " Nú virðist oss sem öðruvísi muni á fundum standa heldur en í
Skerborg seinast; manstu það, Viktoría, að þá kysstumst við bæði af vináttu og
blíðu, og það hugði ég síst þá, að þú mundir ganga í óvinaflokk mér á móti;
skaltu vita það, að við ráðum bæði ríkjum voldugustum vestan um haf og eru það
feikn mikil, að bræður skulu þannig berjast og að bönum verða. En því em eg eigi
hér til tals við yður kominn, að ég vili yður friðar biðja, því að ég mun eins
berjast móti yður sem öðrum, ef þér fyllið flokk óvina minna og nauður rekur oss
til móti yður bröndum að beita. Vil ég yður þess eins frétta, ef þér hafið
nokkuð það oss á móti, að yður reki nauður til að ýfast viður voru ríki; því að
vér höfum öðrum engan ágang sýnt, en þótt vér nú hljótum hendur að verja". Þá
mælti Viktoría drottning: " Víst munum vér það, að vér fundumst í Skerborg og
kysstumst, Napóleon, og vorum vér þá jafnt sem þér í friðarhug. En meður því að
oss hafa borist stórtíðindi um þessa styrjöld, og oss þótti sem allri norðurálfu
heimsins væri hætta búin ef þér eydduð gjörsamlega öllu Austurríki, þá létum vér
tilleiðast að ganga í lið meður þeim, er vér hugðum fámennari. En nú hefir oss
eigi rétt frá sagt verið, því að hér er slíkur fjöldi manna saman kominn yður á
móti, að vér höfum slík fádæmi aldri séð eður heyrt; og sjám vér, að þér hafið
lið minna og fríðara; því að fjandur yðrir eru margir líkari forynjum en mönnum,
og hyggjum vér yður það ráðligast að snúa frá og berjast eigi móti þessu liði.
En þess skuluð þér fullvissir vera, að aldri mun ég eður mínar meyjar og enginn
af mínum her ganga í slíkan óvinaflokk yðvarn sem þessi er, nema meður þeim
einum kostum, sem eigi munu fyrir koma, að þér ætlið að eyðileggja allt
Austurríki. Viljum vér enn á ný biðja yður þess, að ganga hér frá, og hafa yður
eigi í hættu móti þessu liði". Þá mælti Napóleon: " Það vissi ég fyrir löngu,
Viktoría, að þú ert svo mikið tryggðatröll og svo drenglundaður kvenmaður, að þú
mundir aldri móti oss að raunalausu stríða; en eigi em eg svo hræddur, að ég
muni frá hverfa að óreyndu; nú viljum vér því yður heita, að ef allt fer hér með
feldi og gengur eptir óskum vorum, þá skulum vér gefa skjaldmeyjum yðrum kost á
að kjósa sér allar mann handa sér úr öllum vorum her, þann er hver vill helst og
hennar hugur til stendur, skulum vér halda þau tólf hundruð brullaup í einu
meður öllum þeim sóma og allri þeirri dýrð, sem okkur báðum er sæmilig og þeim
til fagnaðar og ástsamligs yndis". " Eigi hyggjum vér af því verða munu", mælti
Viktoría, og brosti við;" en þó kunnið þér margt ókomið fyrir að sjá, og má eigi
um slíkt dæma fyrr en útséð er um þessa hluti". Kvöddust þau síðan, en Napóleon
reið til sinna manna; þá var komið kvöld. 9. kapítuli Maður er nefndur
Hjörleifur, hann var víkingur og óeirðarmaður mikill um kvennafar; hann fór við
flokk manna og tók bændadætur og ógipt kvenfólk og lagði í rekkju með sér, og
átti við þeim fjölda barna út um allan heim. Hann hafði njósn af að Metternich
mundi ekki vera heima, og fer til Jóhannesarbjargs, og var þá einn, en því var
hann eigi vanur. Stóð þar svo á, að Gudda ráðskona var úti á túni að berja, og
átti sér einskis von. Hjörleifur kom að Guddu eins og elding og ætlaði að taka
hana; en Gudda var sterk og tók á móti Hjörleifi; og þar glímdu þau á túninu
lengi, svo að tvísýnt var hvort hafa mundi; sá Gudda loksins sitt óvænna, og hét
víkinginum því, að hún skyldi hvíla hjá honum þrjár nætur í fjallinu, ef hann
færi að sér friðliga, en eigi með slíkum ofsa og ógangi. Lét Hjörleifur Guddu þá
lausa, og gengu þau inn í fjallið. Þar setti Gudda fyrir hann mat og drykk,
steikta kola og brennivín; en Hjörleifur var þreyttur og þyrstur af atganginum
úti á túninu, með því líka að sólarhiti var mikill, og tekur hann sér nú drjúgum
neðan í því; gerðist hann skjótt ölóður, því að hann drakk fljótt og gáði þess
eigi, að brennivínið var brennivín. Tók hann nú til kolanna, og var fullur; en
kolarnir voru beinóttir eins og kolar eru vanir að vera; ruddi Hjörleifur nú
ofan í sig stórum stykkjum meður beinum og öllu saman; en þá stóðu öll beinin
þversum í vélindinu, en sum lengst niður í maganum, og æpti hann nú ógrliga og
engdi sig allan sundur og saman, meður því að hann var hörmuliga haldinn. Kenndi
hann allt þetta göldrum og gjörningum; en Gudda stóð yfir honum grátandi, og
rann henni sárliga til rifja eymd karlmannsins, því að hún var kvenmaður.
Krókstaf átti Metternich; þann staf hafði Búdínus konungur af Bjarmalandi gefið
honum, og var gandreiðarstafur; en ekki notaði Metternich hann eptir það hann
náði klútnum af Fenrisúlfi. Stafurinn stóð út í horni hjá einu gömlu skattholi,
sem Metternich átti, og var allur rykugur og myglaður, því hann hafði eigi verið
hreyfður um langan aldur. Tók Gudda nú stafinn og hugði það ráðligast sem
ráðligast var, að sækja Metternich til að lækna Hjörleif. Metternich þekkti
Hjörleif að illu einu og vissi allt um hans athæfi. Reið Gudda nú gandreið á
stafnum suður á Langbarðaland; hún spurði þegar upp Metternich og gekk til
fundar við hann. Varð Metternich öldungis hissa, er hann sá Guddu, svuntulausa
og húfulausa, því að hún hafði týnt af sér helminginum af fötunum á
gandreiðinni; og frétti hann þegar hverju slíkt sætti. " Hjörleifur er kominn",
sagði Gudda. " Er Hjörleifur kominn", mælti Metternich og stökk þegar upp, og
bauð Guddu að bíða sín þar til hann kæmi aptur. Í þessu fáti fóru bæði stígvélin
af fótunum á Metternich. Hann hljóp út og þangað sem Austurríkiskeisari var og
mælti: " Nú verð ég að fara heim til mín, Jóseppur minn, hann Hjörleifur er
kominn", sagði Metternich. " Hvaða Hjörleifur er kominn?" sagði keisarinn. "
Hann Hjörleifur", sagði Metternich. " Nú, hvaða andskotans Hjörleifur?" sagði
keisarinn. " Hann Hjörleifur", sagði Metternich," og nú ætla ég að biðja yður um
að ljá mér Pútíphar Tartarakonung til að vinna á Hjörleifi, því ég er gamall
orðinn, en Hjörleifur er illur viðureignar og víkingur mikill og kvennamaður". "
Ger sem þú vilt", mælti keisarinn," eigi má ég neita þér um neitt, Metternich,
en þungt segir mér hugur um vorn hag, er þú ert farinn, því að þú hefir oss opt
heilráður verið". Fór nú svo, að Metternich fékk Pútíphar í för með sér, og var
svo óður, að hann gleymdi snýtuklútnum, og stigu þau nú öll á stafinn,
Metternich fremstur, og Pútíphar, og Gudda á milli þeirra. Riðu þau nú í
loptinu, þar til þau komu til Jóhannesarbjargs. Þar lá þá Hjörleifur, og var svo
af honum dregið, að hann mátti eigi mæla. Metternich var læknir góður, og sá
þegar, að maðurinn var sjúkur; komst hann nú við af sannri meðaumkvun hjartans,
þótt Hjörleifur ætti það naumast skilið. Þá tók Metternich spotta af nýju
haldfæri, er þar hékk á veggnum, og gerði lykkju á; síðan sökkti hann lykkjunni
á kaf í kok Hjörleifi, en Pútíphar hélt honum, svo hann mætti eigi brjótast um;
en Gudda barði á bakið á honum, svo beinin skyldi hrökkva upp í lykkjuna. En
Metternich sté báðum fótum á brjóst Hjörleifi og dró allkarlmannliga upp beinin,
þótt hann væri gamall; hann tók svo mikið á, að hann datt aptur á bakið við
hvert bein. Létti Metternich eigi fyrr en hann var búinn að ná upp úr Hjörleifi
hverju einasta beini; voru þau að þessu alla nóttina. Þá mælti Metternich viður
Hjörleif: " Nú hef ég bjargað lífi þínu, Hjörsi, og það þóttú værir þess
ómakligur; get ég því nærri hvað þú munir hafa ætlað hingað að vilja; skaltu nú
héðan í þetta sinn meður lífi á braut komast, en það segi ég þér, að komir þú
hingað í annað sinn, þá munum við öðruvísi við eigast". Þá mælti Pútíphar: " Það
hugða ég, Metternich, að þú mundir mig hafa hingað haft til annars en að halda
beinadólgi þessum í brennivínskrampa og víst skal hann eigi héðan fara
ómerktur"; rak Pútíphar þá Hjörleifi sinn undir hvort, svo af gengu eyrun bæði,
rétt eins og bitin væri af sel; síðan gaf hann Hjörleifi brennivín og fór
Hjörleifur þaðan fullur og eyrnalaus, en Pútíphar settist hjá flöskunni og drakk
þar til hann sofnaði. Eptir nokkra stund vaknaði Pútíphar, og fannst honum nótt;
en heiðríkt var og sól á lopti í nónstað; Metternich og ráðskonan sváfu bæði og
hrutu fast. Þóttist Pútíphar nú vera búinn að vera lengi; hann fann stafinn á
gólfinu og gekk út; síðan steig hann á stafinn, en stafurinn flaug þegar upp í
loptið meður Pútíphar. En meður því að Pútíphar kunni ekki að stýra stafnum, þá
fór hann í ranga átt; og meður því að Pútíphar var fullur, þá datt hann loksins
ofan af stafnum, og kom niður í Búlgaríu úr háa lopti, svo honum lá við óviti.
En það er af Metternich að segja, að hann vaknaði viður illan draum, er
stafurinn var horfinn; hafði hann nú engi ráð til að komast aptur til
Langbarðalands og sat því heima þaðan af; var Metternich nú staflaus og
klútlaus, en Austurríkiskeisari Metternichslaus og Pútípharslaus. 10. kapítuli
Nú er að víkja sögunni til Langbarðalands. Sólin rann upp fögur og logandi, og
var kringd eldþrungnum skýjum; en hafsöldurnar veltust kolmórauðar fyrir
stinnings austankalda upp eptir Padusánni andstreymis; reis áin mjög við það og
drundi þungt á eyrunum frammi. Blika var í vestri, og þótti mönnum sem veður
mundi eigi tryggt; því að einhver loptþungi grúfði yfir jörðinni. Svo kvað
Gissur gullrass: Geyst fóru græðis rasta, gunnur svall, rauðar unnir, óðu fyrir
ægis reiði andstreymis fram með landi. Drundi mót dimmum vindi drangur, en svifu
langir mekkir dellings makka móðigs þrungnir blóði. Fylktu nú báðir liðinu og
voru margir um einn Frakka, sem skiljanligt er af því, er áður er frá sagt. Var
allur viðurbúnaður ógurligur. Viktoría hafði sett sitt lið fyrir utan
vígvallarsviðið, og hélt það allt kyrru fyrir. Þá sté Napóleon á bak hestinum
góða og hélt snjalla ræðu, svo að heyrðist um allan herinn; sú tala var þannig:
" Góðir riddarar og hraustir menn! Það er yður öllum kunnigt, að Klóvis var
fyrstur Frakklandsherra, og hófst þá það ríki meður svo miklum veg og sóma, að
þess jafnræði hefir aldri síðan fundist í norðurálfu heimsins. En eptir það voru
margir konungar á Frakklandi, og hafði engi það af að segja, að hann réði yfir
löðurmannligum lýð; enda hafa forfeður yðrir aldri orðið fyrir því óorði, að
heita mannskræfur, hafa þeir ætíð geymt heiðurs síns og verið frægir um heim
allan; hefir það aldri spurst, að frakkneskur her hafi hopað fyrir jöfnum
liðsafla. En ef það er heiður, að sigra jafnan her, þá er og meiri heiður að
sigra meiri her, og er þetta nú eigi í fyrsta sinni, að þér eigið viður ofrefli
að eiga. Ber öllum að gæta þess, að sá er hugsar um heiðurinn, hann hugsar síður
um liðsmuninn; en hér berjumst vér fyrir heiðri og frægð, en eigi fyrir löndum
og fé. Er það yður öllum kunnigt, að vér erum hingað komnir til þess að stoða
kúgaða þjóð, og mun henni það lítið gagn verða, ef vér létim hér kúga oss
sjálfir sem ljón í lagsnöru. Enn vil ég yður á það minna, að í Rómaborg voru
fyrst konungar, en þá ræðismenn, og þá keisarar; en í Miklagarði voru aldri nema
keisarar, á meðan sú borg var í austurhluta Rómaveldis. Nú meður því að Rómaríki
hlaut að eyðast fyrir spillingu lýðsins, þá var og úti um alla þess dýrð; en
eins og allt fæðist á ný, og engi sá hlutur er til, er eigi rísi upp aptur á
einhverjum tíma og í einhverri mynd, eins hafa og bæði þessi ríki upp aptur
risið á öðrum stöðum og í annarri mynd, en þó meður undarligri líking; því að
eins og austræn tign Miklagarðkeisara er nú horfin til Austurríkis, eins er og
vestræn tign Rómaborgar komin til Frakklands, og eru bæði þessi keisaradæmi
framhald af fornum ljóma, og munu uppi vera um aldur og ævi, ef vér erum eigi
heillum horfnir. Megið þér það muna, að fyrst voru konungar á Frakklandi, en þá
þjóðríki, og nú seinast keisarastjórn, og það vitið þér og, að voru ríki er engi
eyðing búin af spillingu manna, eins og Rómaríki, fyrir því að það er siðað og
grundvallað fyrir krapt tímans og stjórnar vorrar. Enn skuluð þér vita, að vér
erum eigi hingað komnir til þess að eyðileggja Austurríki, eður í neinni
ábatavon; höfum vér áður á það drepið. En fyrir þá sök, að ríki vort er
rómverskt og orpið rómverskum ljóma, þá ber yður og þess að minnast, að
Rómverjar gerðu aldri frið nema eptir unninn sigur; skuluð þér vita, að yður er
á hendur falið þeim heiðri uppi að halda, sem hans líki finnst eigi á jarðríki.
Eru hér nú feikn mikil í óvinaflokki vorum, en þess skulum vér æ gæta, að vér
berjumst sem góðir riddarar, en eigi svo sem fjölkynngismenn; því margir
riddarar hafa meður sæmd sigrað og meður frægð til foldar hnigið; en hvenær
hefir það heyrst, að galdramenn og blámenn hafi nokkra frægð fengið lifandi eður
dauðir? Opt hefir það orðið, að fjölmenni hefir sigrað fámenni, og opt hefir það
orðið, að óhraustir menn hafa hraustan unnið; en opt hefir það einnig orðið, að
fáir hafa fjölda manna sigrað, og hví skyldi það eigi opt hafa orðið, að
hraustir hafa óhrausta unnið? Sigur og sæmd er eigi undir fjöldanum komið; en
dáð og dugnaður, þrek og þol, afl og ágæti, tryggð og drenglyndi, hreysti og
hollusta, hyggið að, þar liggur heiðurinn falinn. Hyggið að, þér, sem mig kusuð
til að lifa frjálsir und fólkungs hendi og öruggir undir arnarvæng, hvenær hafið
þér viljað þrældóm þola? Þér hafið eigi viljað þola hann af mönnum úr yðar eigin
þjóð; munduð þér það heldur vilja, að útlendir harðstjórar legði á yður
ánauðarok og þrælkuðu yður með erlendum knefum? Hyggið að því, að ef þér verðið
sigraðir hér, þá er yður sú ánauð búin, sem hægra er í að komast en úr; en ef
þér sigrið hér, þá fáið þér ekkert nýtt land, og engu fé mun ég yður heita; en
þér fáið heiður og frama; en heiður og frami er á frelsi grundvallað, og heiður
og frelsi verður eigi keypt meður fé og fögrum aurum, heldur með afli og ágæti,
brandi og blóði. Hyggið að því, að sá, sem fellur, hann deyr eigi, ef hann berst
með hreysti og fyrir heiðri sínum og sinna, en hann mun lifa meður ókomnum
öldum, og ófæddir ættmenn munu nefna þann, er hné til moldar á Heljarslóð. En
þeir, er heilir komast úr orrustu, munu aptur heim snúa í friði, og friður og
fagnaður mun þeirra heima bíða. Þá munu gullöldur góðrar sólar skína á
skrúðbjörtum skjaldarhvelum, og geisli hver, er frá Gimli tindrar, rista
sæmdarrún Rögna niðjum. Þá munu mæður mjúkhentar og meyjar munnfríðar móti þeim
ganga, og blessa þann, er bjó börnum þeirra frægð fornmanna að Frekasteini". En
er Napóleon hafði þetta mælt, flugu tólf ernir gullfiðraðir úr landsuðri til
landnorðurs; þeir flugu hlakkandi í þríhyrning eins og helsingjar og sökktu sér
á fluginu niður um leið og þá bar yfir Napóleon; en Napóleon tók hjálminn af
höfði sér á meðan. Síðan reið Napóleon fram með fylkingunum; var lið hans svo
frítt, að það var líkast sem gullmúr hvítgaddaður fyrir heiðskærri þorrasól.
Sigu nú saman fylkingar meður ógurligu herópi og geystum gný, og var sem kvæði
viður í himinskýjunum og skylfi hamrar og hafs bárur og hvað sem á jörðu var.
Skutust menn fyrst á með gaflokum, flettiskeptum og spjótum; þá var gerð
grjóthríð svo mikil, að eigi sá til sólar. En er það þraut, þá gengu menn saman
í höggorrustu, og munum vér eigi telja nema fáein hreystiverk af þeirri
framgöngu, er þar var sýnd; mátti þar sjá margan hjálm klofinn og margan
hraustan riddara til moldar hníga. Gekk sá leikur til hádegis; þá varð nokkurt
hlé á orrustunni; lágu valkestirnir svo þykkt, að tók meðalmanni í öxl. Þá gekk
Marmier fram á völlinn með sína fylking og á móti honum Gúnibrandus með sitt
lið, og var það margfalt fleira; gengust þeir að með svo hörðum atgangi og af
svo mikilli heipt, að þeir óðu upp á spjótin og léttu eigi fyrr en eigi stóð
eitt mannsbarn af hvorigum, nema Marmier og Gúnibrandus. Þá mælti Marmier af
mikilli reiði: " Heyr þú, hinn armi herjans son, er af þínum völdum eru margar
þúsundir fimra manna og góðra drengja lagðar lík; skulum við nú báðir með okkur
reyna, og er best að við fylgjum þeim nú til feigðar, sem hér hafa foldu kysst".
Þá mælti Gúnibrandus: " Víst þori ég móti þér að ganga, Marmier; sýnist mér þú
vera pappírsbúkur einn, og mun þér betur vera lagið að yrkja rímur og kveða
fyrir konum en að berjast á vígvelli við hrausta menn". " Það furðar mig eigi",
sagði Marmier," þóttú kunnir eigi betur að sjá, því betur sjá augu en auga, en
þú hefir eigi nema eina glyrnu og hana á armligum stað, og enga frægð skaltu
hafa af þessari för". Þá lagði Gúníbrandus til Marmiers meður spjóti, en Marmier
hafði atgeir mikinn og hjó spjótið af skaptinu. Þar lá steinn mikill á vellinum,
svo að eigi mundu sex karlar hefja; þann stein tók Gúníbrandus og sveiflaði í
kring eins og dúnfjöður og einhenti á Marmier; sá Marmier sér dauðann vísan, ef
hann yrði fyrir bjarginu; en meður því, að hann var vitur maður, þá vék hann sér
undan, og flaug bjargið fram hjá honum rétt viður gagnaugað hægra megin;
sannaðist þar berliga, að sá lætur undan, sem vitið hefur meira. 5. kafli Tíminn
líður með jöfnum hraða, hversu sem á stendur, hvort sem vér mannanna börn heldur
óskum, að hann fari sér hraðara eða seinna. Veturinn var liðinn, og vorið með
öllum sínum frjóvgandi undrakrafti er að nýju riðið í garð og hefur nú lagzt í
skaut hásumarblíðunnar. Allir, sem gátu, riðu til alþingis, sumpart til að sýna
sig og sjá aðra, sumpart til að hlusta á ræður manna og mál og koma svo vitrari
og fróðari aftur heim í sveitirnar og segja fréttirnar af gamla alþingi, því að
þar voru saman komnir ekki einungis beztu synir landsins, heldur, og ekki
sjaldan, hádönsk óskabörn sjálfs konungsins, klædd pelli og purpura, ef svo
mætti að orði kveða. Það var því engin furða, þó að almúginn, sem sjaldan sá
nýjungar, girntist að líta skrúðgöngu innlendra og útlendra höfðingja með korða
við hlið, upp á gamla Lögberg, girntist að heyra margar trumbur og útlend
hljóðfæri sameina margbreyttar raddir sínar við söngva hinna rómsterku landsins
sona, sem nú voru farnir að lesa úr storknuðu rúnaletri hraungjánna orðið:
frelsi, er þó að vísu hlaut að fela sig í djúpi hjartnanna, því að landið var
háð útlendu valdi, sem ekkert frelsisorð vildi heyra. Meðal þeirra höfðingja,
sem sóttu þetta þjóðþing, var hinn ungi, ókvænti biskup í Skálholti. Hestur hans
stóð þegar söðlaður á hlaðinu innan um marga aðra söðlaða gæðinga, því að allir
tignir menn í nágrenni biskups kusu heldur að ríða til þings með honum en
aleinir. Meðan gestirnir tygja sig til ferðar, gengur Brynjólfur biskup mjög
þungbúinn um gólf í kór Skálholtskirkju. Hann nam staðar frammi fyrir altarinu
og sagði við sjálfan sig: " Ekki er allt unnið með tigninni. Ég hef verið tæpt
ár biskup og hef þó ótal áhyggjur, og þær eru þó þeirra verstar, sem leggjast á
hjartað." Hann tók upp bréf og las um hríð, stakk því síðan aftur í vasa sinn,
um leið og hann fór aftur að ganga um gólf. " Svo skrifar Þórður prestur. Ég get
lesið út úr hverri línu þunglyndi, er hann minnist á systur sína. Ég get mér til
um ástæðuna og er engan veginn sýkn saka eða kærulaus fyrir tilfinningum hennar.
Og svo á hina hliðina Margrét. Ræða þeirra bræðra í fyrra kom mér svo fyrir, sem
ég væri henni ekki gleymdur. Það er ekki unnt að gjöra tvo mágana úr einni
dótturinni," og biskup stundi við. " Er það staðan, er það tignin, sem gjörir
mig girnilegan? Ég veit það ekki. Væri svo, met ég ást þeirra að vettugi. Eða er
ég sú herfa, að ég geti ekki gengið í augu kvenna að stöðunni undanþeginni?" Og
biskup horfði niður um sig allan, eins og hann vildi sannfæra sjálfan sig um það
gagnstæða. " Nei," sagði hann," Kristínu hef ég þekkt og virt í mörg ár, og ég
var þá engu líklegri til að verða nokkur höfðingi en hver bóndason, og hún var
mér jafnan hin sama, svo blíð og einlæg. Við ræddum oft saman um skólalíf mitt,
um kvenbúninga og hvað annað, sem okkur datt í hug. En," bætti hann við eins og
til að þagga niður innri ásökun," ég hef ekkert orð sagt við hana, sem gat lýst
meira en virðingu. En Margréti hef ég heitari tilfinningu fyrir. Hin er líka af
sýktu blóði." Biskup settist niður við altarishornið og ritaði stundarkorn, stóð
upp, gekk um gólf, settist niður og ritaði svo aftur, öldungis eins og efni
bréfsins ylli honum megnrar áhyggju. " Eruð þér, herra biskup, búinn til
ferðar?" sagði Jón Halldórsson, sem kom inn í þessu. " Já, eftir svipstund,"
sagði biskup," en færið þér mér ljós." Ljósið kom. Biskup innsiglaði bréf það,
sem hann hafði ritað, með handhring sínum, rétti það síðan að Jóni og sagði: "
Þér farið norður á morgun. Er ekki svo?" " Jú, herra." " Berið þá þetta bréf
fyrir mig," sagði biskup. Jón tók við bréfinu, leit utan á það og sagði: " Það
er til móður minnar, sé ég." " Svo sýnir að minnsta kosti utanáskriftin," sagði
biskup," og ég býst við, að fá svar upp á það á Þingvelli." " Á ég að láta þau
orð fylgja, herra?" sagði Jón. " Nei, morgundagurinn skal sjálfur bera umhyggju
fyrir sér. Er nú nokkru óráðstafað áður en ég fer?" " Ekki man ég það, herra." "
Þá er ekki eftir nema að stíga á bak, og það er fljótgjört," sagði biskup
brosandi og gekk út. Voru þá allir hinir út komnir. Alþingi var sett, eins og
lög gjöra ráð fyrir. Það var vel sótt að vanda. Meistari Brynjólfur setti og
prestafund, en aðeins tveir prófastar komu af þeim, sem áður voru til nefndir,
og alls enga afsökun sendi hinn óhlýðni kennimannalýður biskupi sínum, og undi
hann því mjög illa. Öll mál voru fullrædd og útkljáð. Mundt höfuðsmaður bauð að
vanda í heyranda hljóði að láta alla menn, bæði innlenda og útlenda, ná rétti
sínum og sitja sjálfur yfir þar til þeim yrði lokið, en enginn gaf sig fram.
Lögmenn sögðu upp alþingi, og eftir það gekk hver til búðar sinnar. Hið sama
kveld gengu tveir menn upp í Almannagjá í djúpri samræðu. Það voru þeir meistari
Brynjólfur og Þórður prestur" Ekki þykir mér boðum mínum hafa verið hlýtt,"
segir Brynjólfur. " Hvað mun þá seinna, ef mér auðnast að lifa og halda
embætti?" " Þú meinar, að vér kennimennirnir höfðum óhlýðnazt boði þínu með að
sækja prestastefnuna," sagði Þórður prestur. " Ég var þó betri en margir aðrir,
ég kom, þótt seint væri, að sjá þig." " Já," segir biskup," það lítur ekki vel
út." " Kennimannalýðurinn ætlar sér einmitt hið sama og þú, nefnilega að temja
þig í æsku, svo að þú verðir ekki of heimtufrekur og ráðríkur." " Mig auðnast
þeim aldrei að temja," sagði biskup. " Ef þú einn ert þeim öllum ofurefli, hvað
munu þeir þá allir þér?" " Ég klaga þá fyrir konungi og fæ þá alla lögskyldaða
til að mæta, eða ég afsala mér embættinu að öðrum kosti." " Það er mitt ráð, að
þú takir þér þetta ekki nærri," sagði Þórður prestur. " Það mun ganga betur
mest, og svo jafnan betur og betur úr því, þangað til allur kennimannalýðurinn
lýtur þínu boði og banni. Er ekki vert að bíða?" " Þessa spá þína efa ég mjög,
Þórður," mælti Brynjólfur og brosti við," þó að þú segist vera forspár. En viltu
ekki slá til að koma með heim til mín? Þú hefur oft verið að tala um að gjöra
alvöru úr því." " Ferðu þá rakleiðis heim til þín?" spurði Þórður prestur. "
Nei, vinur," kvað biskup. " Fyrst ríð ég suður til Bessastaða með Magnúsi
lögmanni og umboðsmanni. Þar semjum við til fullnustu um staðarálagið, sem ég
lét lesa upp í lögréttu, að ég krefðist af erfingjum herra Gísla, og þaðan ríð
ég svo gagngjört heim í Skálholt." " Þetta eyðir fyrir mér allt of löngum tíma,"
sagði Þórður prestur," og mun ég ekki heimsækja þig að þessu sinni. En hefurðu
fundið Jón ráðsmann þinn að máli? Hann reið ofan á Þingvöll í dag og kemur
norðan úr Eyjafirði." Biskupi brá undarlega við. Kvaðst hann enn ekki hafa
fundið hann. " En við höfum dvalizt hér lengi, og því ætla ég að bjóða þér góðar
nætur," og hann rétti Þórði presti höndina. " Er þér slíkur hraði á höndum? Ég
þyrfti enn margt við þig að tala." " Á morgun er aftur dagur," sagði biskup. "
Að sönnu, en ekki dagur fyrir okkur að ræða saman, því að á morgun um
sólaruppkomu kveð ég gamla Þingvöll. Ég sleppi því þá að sinni." Að svo mæltu
kvöddust þeir með kærleikum og gengu sína leið hvor. Brynjólfur gekk til tjalds
Magnúsar lögmanns og með honum í tjald hirðstjóra. Þar dvöldust þeir við öl og
samræðu fram á kvöld. " Já, já, þá er nú blessaður dagurinn á enda," sagði
Brynjólfur við sjálfan sig, er hann leit í huganum yfir viðburði hans. " Þeir
hafa verið margvíslegir," sagði hann. Gleðiblandið áhyggjuský sveif yfir honum,
um leið og hann tók tvö bréf upp úr vasa sínum og las með sjálfum sér. Þau hafði
Jón Halldórsson fært honum. Annað var frá húsfrú Halldóru, svar upp á bréf hans,
og æskilegt svar var það, sem við mátti búast. Það þótti engin hneisa að mægjast
við Brynjólf biskup. Hitt bréfið var frá Margréti dóttur hennar. " Ég verð þá að
vitja meyjarmálanna undir eins og úttekt eða endurúttekt Árið áður var staðurinn
tekinn út, en biskup þóttist vanhaldinn og krafðist nýrrar úttektar. Fékk hann
hundrað hundraða í jörðu í ofanálag. staðarins er lokið," sagði hann hálfhátt,
um leið og hann braut bréfin saman og stakk þeim í vasa sinn og stóð upp. " Hver
er þar svo síðla á ferð?" sagði biskup og leit út. Það var eins og hann bæri
kennsl á manninn. " Látum sjá, hann kemur hingað," og hann settist aftur í sæti
sitt og beið þess, sem inn kom. " Gott kvöld, herra," sagði komumaður, sem var
fremur brúnamikill, bólugrafinn og óliðlega vaxinn. " Hallgrímur Pétursson," var
allt, sem biskup sagði, og mældi manninn með augunum. Hann tví- eða þríhristi
höfuðið alveg forviða. " Sá er maðurinn, herra." " Já, sá er maðurinn, sé ég
er," sagði biskup hrærður. " Og svona er maðurinn orðinn af sjálfskaparvítum
einum." Hallgrímur leit niður á sig, eins og hann væri að aðgæta, hvort
sauðsvarta duggarabands-peysan og gráu vaðmálsbuxurnar sómdu sér svo illa. Þegar
hann hafði virt sjálfan sig fyrir sér og hnyklað brýnnar, mælti hann: " Hold er
mold, hverju sem það klæðist, herra." " Hefðir þú verið kyrr á Frúarskóla, eins
og ég vildi, þá hefðir þú vissulega litið öðruvísi út nú." " Líklega, en ástin
hefur dregið mig inn á þennan veg." " Inn á þennan veg," endurtók biskup. " Hver
er vegurinn, má ég spyrja?" " Ég er nú að færa Hvalnesingum hesta sína," sagði
Hallgrímur. " Það er dýr og óþörf ást, sem umbreytir skólanum í hesthús. Hefði
konan verið göfug sjálf og af göfugum ættum, var það sök sér. En með svona
mörgum göllum, jafnvel ekki hrein í trúnni, hvað þá meira! Vissulega freistast
ég til að óska, Hallgrímur, að ég aldrei hefði tekið þig úr járnsmiðs
verksmiðjunni." " Látið yður ekki iðra þess, herra," sagði Hallgrímur. " Gott
eitt gekk yður til, má og vera, að gott af leiði. Tign og ættgöfgi er ekki
einhlítt gæfu-akkeri." " Veit ég það," sagði biskup," en hvort sýnist þér enginn
munur á kjörum göfugmenna hér á þingi og þínum?" Og biskup benti á Torfa
Erlendsson, sýslumann Hvalnesinga, sem þá gekk til búðar sinnar á skínandi
rauðum klæðum. " Í yztu myrkrum enginn sér aðgreining höfðingjanna, herra".
Biskup sneri sér undan og brosti, því að Torfi sýslumaður var enginn vin hans
fremur en Hallgríms. Annars hefði málið að líkindum fengið aðra stefnu. " Það er
orðið framorðið, Hallgrímur, hér eru nokkrir skildingar til ferðarinnar," sagði
biskup. " Góðar nætur." Hallgrímur þakkaði og gekk leiðar sinnar. Biskup sagði
við sjálfan sig um leið og hann horfði á eftir honum: " Það er ekki mitt meðfæri
að leiða þennan mann á réttan veg, einþykknin er svo mikil. Ég verð að fela
forsjóninni það, og þó er sorglegt að sjá jafn djúpsæjan anda og góða
skáldskapargáfu verða að engu. En eitthvað verð ég að gjöra fyrir hann, ef hann
á ekki að verða að.... ég veit ekki hverju. Hvalnessóknir eru ekki eftirsóttar.
Vera kynni, að Hallgrímur dugi til þjóna þeim, en gefi hann Torfa sýslumanni
margar vísur slíkar sem í kvöld, býð ég ekki fé við vináttu þeirra." 6. kafli
Nokkru eftir að Þórður prestur í Hítardal var heim kominn, var það eitt kveld
síðla, að þrír menn riðu að garði prests. Tveir þeirra voru tígulega klæddir, og
gekk annar þeirra við hækju, en einn leit út fyrir að vera fylgdarmaður. Þeir
stigu af hestum sínum og gjörðu boð fyrir prest, sem þegar leiddi þá til stofu.
Hóf Þorsteinn prestur máls og sagði: " Ég mun hafa engan hetjusið og bera þegar
upp erindið, en vera enginn vonbiðill þinn, Þórður prestur." " Flestir förumenn
luku erindum sínum að morgni, en ekki svo síðla sem nú er," sagði Þórður
prestur. " Þó ert þú sjálfráður, en það áskil ég mér sem húsfaðir, að þið þiggið
að mér beina til morguns, hversu sem fer um málin." " Það mun þér veitt verða,"
sagði Þorsteinn prestur og hneppti að sér hempunni, er hann hafði riðið í um
daginn. " Þú ríður þá prestskrýddur svo langa ferð," sagði Þórður. " Já, nema
kragann vantar ennþá," og hnýtti honum þegar um háls sér. " Ég vil, að postular
drottins sé auðkenndir, hvar sem er, eins og sauðir innan úr höfrum." Og um leið
strauk Þorsteinn hökuskegg sitt og háls, sem bezt hann mátti, og setti andlitið,
handleggi og hvað eina af líkamanum í hæfilegar skorður, áður hann tók sér sæti
við gluggann. " Þeir verða þá að bera af í fleiru en í búningnum," sagði Þórður
prestur brosandi. " Það gefur að skilja. En svo er nú mál með vexti, og
hingaðkomu vorri er svo farið, að maður girnist mey að boði og vilja löggjafans,
og eins og kvikfénaður vor leitar innan um græn grös og jurtir og kýs eigi
ævinlega það, sem næst er, þó að kostalegt sé, þá er því svo farið, að dómsmaður
Illugi frændi vor girnist yðar heiðursverðu systur Kristínu Jónsdóttur sér fyrir
eiginkonu. Ekki þar fyrir, að ekki sé nóg af broshýrum, tignum og skírlífum
yngismeyjum þar syðra hjá oss, en það er eins og ég sagði um fénað vorn, hann
girnist eigi ævinlega þau blóm, er næst honum eru, og vil ég nú vita, bróðir,
hvort þú vilt selja sveininum í hendur þennan fífil úr þínu akurlendi." Meðan á
ræðunni stóð, átti Þórður fullt í fangi með að verjast hlátri og sýnast
alvarlegur. Hann svaraði síðan stillilega: " Mig minnir, bróðir, að þessar ungu
jurtir hafi rætt þetta sín á milli í fyrra, og ekki hafi viljað ganga saman með
þeim." " Rétt er það, bróðir, en þú varst þá ekki heima, og konur geta ekki
ráðið einar úr slíkum vandamálum, enda hafa orð þeirra upp á eigið eindæmi
ekkert að þýða." " Svo að þú hefur þá skoðun. Ég er nokkuð á öðru máli. Systir
mín ræður sér gjörsamlega sjálf," sagði Þórður prestur brosandi. " Þá er bezt að
láta meyna koma inn," sagði Þorsteinn prestur. Svo var gjört. Jómfrú Kristín var
sett á útskorinn bekk. Við hlið hennar sat Illugi Bjarnason. Þorsteinn prestur
stóð frammi fyrir þeim og hóf bónorðið á þessa leið: " Heiðursverða yngismey!
Það er ekki gott, að maðurinn sé einsamall, ég vil útvega honum meðhjálp, er með
honum sé og svo framvegis Þessa meðhjálp hef ég útvalið yður til að vera fyrir
þennan göfuga yngismann, minn eigin náfrænda, hér í okkar prestanna viðurvist.
Ef þér kunnið að meta tiltrú og virðingu þá, er við veitum yður, þá réttið
þessum sveini ómengaða, ósvikna og hreina jómfrúhönd yðar sem heitmey hans nú,
en eiginkona hans síðar." Þorsteinn hefði, ef til vill, haldið áfram enn, en þá
gat Kristín ekki lengur varizt hlátri, heldur skellti upp úr og sagði: " Nei
prestur minn, ég get ekki orðið við tilmælum yðar." " Hvað? Getið þér ekki, og
viljið þér ekki verða við þessum tilmælum?" kallaði Þorsteinn prestur með svo
dynjandi rödd, að bæði hjónaleysin hrukku við. " Vitið þér, óskynsama og
óþakkláta mær, hverjum þér neitið? Vitið þér, að þér neitið einhverjum hinum
ættgöfugasta og tignasta Íslands syni, Illuga, frænda hins hálærða, vitra og
göfuga Þorsteins prests Bjarnarsonar, sem trautt mun eiga sinn líka í lærdómi,
ættgöfgi, djúpsæi, heimspeki og náttúrufræði og ýmsu fleiru?" Þórður prestur
horfði brosandi á stéttarbróður sinn, sem gaf honum óhýrt augnaráð, en brosið
var einlægt að fæðast og deyja á vörum Kristínar, en svo mikið vald hafði hún
yfir tilfinningum sínum, að alls einu sinni undir þessari skrýtnu ræðu og ennþá
skrýtnara látbragði bar hláturinn ofurliði. Loks sagði Þórður prestur, til að
gjöra enda á þessu: " Við verðum þá, sé ég, að sleppa þessum heiðarlegu mægðum,
bróðir, því að konur eru hinar erfiðustu skepnur til að láta sannfærast, þegar
hjartað er ekki með í leiknum. Þá troða þær ættgöfgi og hvers konar heiður undir
fótum sér eins og óþarfa glingur." " Svo fór og fyrir Hevu móður vorri forðum,"
sagði Þorsteinn prestur," en það uggir mig, að þeir tímar muni koma, að bæði
meyna og þig muni þessa iðrast, þegar um seinan er orðið." " Vér stígum sjaldan
það spor hér á jörðunni, að það hefði ekki verið heppilegar stigið," sagði
Þórður prestur ennþá brosandi," en við verðum að búa við eðli vort, hversu sem
það er. En nú er meir en mál komið að fara að matast." " Nei, alls engan mat
skulum við hafa, er hneisan og nóg máltíð, en hér skulum við eftir loforði mínu
náttstað hafa í nótt. Eigum við að hafast hér við í stofunni?" " Já, bróðir, ef
þú álítur hana hæfilegt herbergi." " Það er ekkert á móti því. En þá vil ég
þegar bjóða góðar nætur." " Alls engan mat, mjöð eða annað?" sagði Þórður
prestur spyrjandi. " Nei, alls engan. Góðar nætur, stéttarbróðir, góðar nætur,
yngismær. Ég óska yður góðs og indæls draums," sagði Þorsteinn prestur, og hann
rétti þeim höndina að skilnaði og skellti síðan í lás. " Svona fór það þá,"
sagði Þorsteinn prestur, er þeir Illugi voru tveir einir. " Ég hugði aldrei, að
Þórður prestur mundi svo lítilsvirða orð mín. En seinna koma sumir dagar og koma
þó!" Frá þeim Þórði presti og systur hans er það að segja, að þau voru engan
veginn svo ánægð með þessa heimsókn sem þau létu. Allir vissu, að þeir frændur
voru mestu viðsjálsgripir og kallaðir galdramenn, þó að lágt færi, og hafði
mörgum óvinum Þorsteins hankazt á. Raunar var Þórður prestur ekki svo trúaður á
það sem Kristín systir hans. Þau lögðu niður ráð sín fram á nótt. Sumarið áður
hafði Illugi heitið að senda draug að Hítardal, er Kristín neitaði honum fyrir
þing. Nú var ekki að búast við betra, þareð Þorsteinn prestur var miklu magnaðri
í galdrakukli og vonzku. Í þá daga riðu draugar görðum og grindum hér og hvar um
land. Þórður prestur kvað trúna eina fóðra slíkar ímyndaðar forynjur sem drauga
og sendingar, og fyrst trúin væri hér annars vegar, þá væri ekki að vita, hverju
hún orkaði. Þeim systkinum kom þá saman um, að Kristín skyldi fara kynnisför
norður í land og dveljast fyrst á Skriðu í Hörgárdal hjá húsfrú Halldóru, ekkju
Halldórs heitins lögmanns, og svo hjá Guðrúnu móðursystur sinni, konu Magnúsar
lögmanns. Þær höfðu báðar boðið henni til sín. En svo skyldi hún hverfa heim
aftur fyrir jólin. Þetta gjörði Kristín, bæði sér til skemmtunar og til að
forðast árásir þeirra frænda, er ekki mundu vita, hvert drauginn skyldi senda,
er þeir vissu ekki, hvar hana yrði að hitta. Þetta gjörðist aðfaranótt hins 9.
ágústmánaðar. Eftir það lögðust þau til svefns. Þegar Kristín var sofnuð,
dreymdi hana, að hún væri á ferð einhvers staðar, þar sem hún ekki þekkti sig.
Stór og mikil á var á aðra hönd, og þóttist hún lengi ríða með fram henni eftir
stórgrýttum eyrum. Loksins kom hún að stórum og reisulegum bæ. Þar þóttist hún
stíga af baki, og fannst henni hún vera orðin þreytt. Kom þar út öldruð kona,
fríð sýnum og alvarleg á svip, og leiddi hana til stofu. Þegar hún kom þar, var
Brynjólfur biskup hinn fyrsti, sem varð fyrir augum hennar. Henni þótti hann
einhvern veginn verða svo undurfurðulegur og líta til jarðar, er augu þeirra
mættust. Marga mikilsháttar menn þóttist hún sjá þar, er hún ekki þekkti, en þar
á meðal þóttist hún þekkja þá Þorlák biskup á Hólum og Magnús lögmann á
Munkaþverá. Skjal eitt stórt, ritað lá á borðinu, og sá hún Brynjólf biskup rita
nafn sitt undir það. Því næst gekk fram bjartleit, snotur stúlka, sem sömuleiðis
ritaði nafn sitt undir skjalið, og svo hver af öðrum þeirra, er inni voru. Hún
þóttist horfa undrandi á þetta, en gamla konan, sem hafði boðið henni inn, mælti
við hana: " Fáðu þér sæti, því að þú ert komin í veizlu." Hún þóttist draga sig
út í horn og setjast þar, en það þótti henni verst, að allra augu horfðu á hana,
nema biskups, hann var jafnan niðurlútur og eitthvað svo undarlegur. Í þessu
hrökk hún upp við ræskjur Þorsteins prests, sem heimtaði með dynjandi rödd hesta
sína og fylgdarmann og kvaðst einskis vilja neyta. " Þú drekkur hestaskálina,
bróðir," sagði Þórður prestur og vildi stöðva hann í dyrunum, en hinn lét sem
hann heyrði ekki og vatt sér út fram hjá honum. Loft var þennan morgun sem
nokkra undanfarna daga skýjað mjög og undarlegt útlits. Þorsteinn staldraði
dálítið við á hlaðinu og sagði um leið og hann benti Þórði presti upp í
himininn: " Sjáðu, hversu hæðaverunum líka málalok vor!" Þórður prestur, Kristín
og hinir aðrir, er úti voru, sáu riddaraflokk með skildi, sverð og hringabrynjur
fara í gegnum loftið í þykkri fylkingu. Liðið var mjög harðsnúið að sjá og
hestarnir hvítir, stórir og hvatlegir. Að baka til var að sjá há fjöll og foss
mikinn, sem blasti fagurlega við. Sjóninni brá fyrir aðeins sem snöggvast, og
hinn herklæddi flokkur leystist þegar sundur og varð að skýjamóðu. Sjón þessi
hafði mjög ólík áhrif á þá, sem á horfðu. Þorsteinn prestur, sem þóttist sjá í
henni hefndarengil með brugðið sverð yfir höfði þeirra systkina, lá berhöfðaður
á hnjám við hestasteininn, því að þar hafði hann numið staðar, er sjóninni brá
fyrir. Þórður prestur studdist upp við garðinn, og lýsti fremur undrun en
hræðsla út úr andliti hans, en konur voru skelkaðar mjög. " Nú á bak, Illugi
frændi," sagði Þorsteinn prestur og stóð upp. Þórður prestur greip í ístað hans,
meðan hann steig á bak. Það var gamalt og nýtt virðingarmerki. Í þessu kom
Kristín út með tvo bikara fulla af freyðandi öli. Bar hún annan Illuga, en
bróðir hennar bauð Þorsteini presti hinn. Illugi tók við og kvað um leið og hann
tæmdi bikarinn til botns: " Vit, þó eigi viljirðu eiga mig, að þér ei auðnast
þar til bekks að ganga, þitt sem hjartað mest nú eftir langar. Sá mun bekkur
setinn, uggir mig." " Þungt er Illuga frænda nú í skapi," sagði Þorsteinn
prestur," en það hlægir mig, að mín hefnd verður á þessum stað óþörf, því að
skapanornirnar taka að sér hefndina." Svo mælandi varpaði hann bikarnum með
freyðandi ölinu fyrir fætur Þórði presti, og varð ekki frekara af kveðjum. Síðan
riðu þeir frændur úr hlaði. En Þórður prestur gekk inn og kvaðst aldrei mundu
hirða um hrakspár og álögur Þorsteins prests. Væri loftsjón þessi Fata Morgana,
en enginn fyrirburður. 7. kafli Litlu eftir þetta bjó Kristín kynnisför sína
norður. Ætlaði hún að dveljast í förinni fram til jóla, en hverfa þá heim aftur,
eins og áður er sagt. Alls staðar á leiðinni aðgætti hún, hvort enginn bær væri
líkur þeim, er hún sá í draumnum. Brynjólfur biskup hafði gist hjá bróður hennar
í Hítardal, er hann vísiteraði Vestfjörðu. Hann var þá sem fyrr ræðinn og
gamansamur við Kristínu, en þá virtist henni augnatillit hans ekki eins hreint
og frjálst og þá er hann sat hjá henni kveldið áður en hann sigldi. Þá hafði
hann meðal annars sagt: " Bróðir yðar vill neyða upp á mig biskupstign í
Skálholti, ef hann gæti. Munduð þér vilja láta hann neyða yður í frúarsæti þar?"
" Augu hans töluðu meira á því augnabliki en varirnar," hugsaði Kristín. " Ég
leit niður og þagði, en gat hann ekki séð, að þögn var í þessu tilfelli sama og
samþykktir, og hvað átti ég líka að segja? Það getur verið, að hann hafi gleymt
þessu, en hann er þó sagður mjög merkur maður og stöðugur sem bjarg í áformum
sínum. Að vísu hvíla engin loforð á samvizku hans, en hvað eru loforð? Eru það
þau, sem varirnar klæða í orð, eða þau, sem augu segja auga? Ég veit það ekki."
Þetta var Kristín að íhuga með sjálfri sér á veginum. Dagarnir komu og hurfu.
Ferðin lá yfir vötn og dali, yfir fjöll og firnindi, og loksins kom síðasti
ferðadagur hennar. Það var 30. ágúst eftir miðdegi, að þau, Kristín og
fylgdarmaður hennar, sáu stóra mannahópa ríða á móti sér fram Hörgárdal og
stefna að Skriðu. Það, sem mest hreif eftirtekt hennar, var flokkaskipunin, sem
augljóslega sýndi, að eitthvað mikið var um að vera. Í nokkrum fjarska sá hún og
blasa við mörg tjöld. Þrír og þrír riðu jafnan samhliða með jöfnu millibili,
síðan tveir og tveir. Síðast riðu tveir menn mjög skrautbúnir á hvítum hestum.
Þegar kom að túninu á bænum, var þessum sleppt umfram, og mynduðu hinir þétta
fylkingu til beggja hliða, en þessir tveir fyrirmenn riðu í gegnum. Heilsuðu
allir þeim með lotningu. Því næst sigu saman fylkingar, og allir riðu heim.
Síðan tíndust menn smám saman inn, svo að ekki voru eftir úti nema
reiðskjótarnir, reiðtygin og nokkrir fylgdarmenn sem gengu ólundarlegir innan um
hestagrúann, til þess að velja úr hesta húsbænda sinna, því að allt var komið í
graut. " Hvað mun hér um að vera?" sagði Kristín, og þekkti hún allt í einu sama
landslagið og hún hafði séð í draumnum. Fjöllin, bærinn, eyrarnar og áin, allt
virtist henni nauðakunnugt. " En hvers konar samkoma mun þetta vera?" sagði hún
eins og við sjálfa sig: " Brynjólfur skyldi þó ekki vera að halda brúðkaup?"
Fylgdarmaðurinn, sem heyrði spurninguna, svaraði um leið og hann reið fyrir
hestana: " Það get ég ekki sagt um, en ekki sýndist mér betur en ég þekkja í
hópnum þá syni Gísla lögmanns, Vigfús og Hákon, og mér er nær að segja Magnús
lögmann og Þorlák biskup, ef ég er ekki farinn að verða fjarska glámskyggn. En
hér er drengur, líklega að leita að hestum, við skulum spyrja hann." " Heyrðu,
drengur minn," kallaði hann," hvað er hér um að vera?" " Farðu heim, og vittu
það, ef þig fýsir að vita," var allt það svar, sem hann fékk hjá piltinum.
Hestarnir voru hver öðrum óviðráðanlegri, settu undir sig hausana og brugðu á
leik víðs vegar um völlinn eins og til að skaprauna honum sem mest, enda var
Ólafur Gíslason, sá var pilturinn, ekki í sem beztu geði. Hann varð sí og æ að
vera á hlaupum í öllum áttum. Hallgrímur á Víðimýri var honum enginn vægur
húsbóndi meðan á veizlunni stóð, því að hann var frammistöðumaður og þurfti því
margra viðvika, svo að allt færi í lagi, er veizluna snerti, því að veizla er
hér, eins og lesarinn mun vera farinn að ráða í. Þau Kristín riðu heim á hlaðið
í Skriðu. Fylgdarmaðurinn sendi Halldóru húsfreyju inn bréf það, er Þórður
prestur skrifaði henni með systur sinni, og að vörmu spori kom út prúðbúin kona,
nokkuð við aldur, fríð sínum og tíguleg. Þar þekkti Kristín þegar konu þá, er
hún hafði séð í draumnum. Halldóra húsfreyja, því að sú var konan, tók henni
tveim höndum og leiddi hana við hönd sér framhjá tveimur eða þremur langskálum,
sem voru alskipaðir boðsgestum, og inn í bjartan og rúmgóðan sal með stórum
glergluggum. Veggirnir voru tjaldaðir dýrindis voðum, fornum að vísu, en haglega
gjörðum. Þessi stofa var og alskipuð boðsgestum, en þeim miklu skrautbúnari en
skálagestirnir voru. Kristín horfði yfir veizlusalinn, til að sjá, hvort hún sæi
ekkert kunnugt andlit innan um allan þennan aragrúa. Alstaðar er maðurinn
útlendingur á jörðunni, en óvíðar verður hann þess fremur var en í gestasalnum,
þar sem ótal forvitin augu mæna undrandi á einstaklinginn, sem inn kemur. Hversu
óþreyjufullur leitar hann meðal fjöldans að einu kunnugu andliti, og hversu
feginn verður hann, ef hann finnur það. En hér lítur ekki út fyrir, að slíkt
happ mæti hinum aðkomanda. Skoðum til, hún rennir vonarblíðu, bláu og djúpu
augunum frá andliti til andlitis á báðar hliðar sér. Allt í einu nema þau staðar
í öndvegi. Hún fölnar og varð neydd til að styðja sig við arm Halldóru
húsfreyju. Þetta stóð yfir aðeins eitt augnablik, enn skemmri tíma en þarf til
að lesa það, því að augað er langtum fljótara en tungan, og tilfinningin er þó
fljótari en augað. Húsfreyja sneri sér að gestunum: " Ég hef fengið mjög
óvæntan, en mér þó kærkominn gest. Hér er komin jómfrú Kristín Jónsdóttir frá
Hítardal og ætlar að dveljast hjá okkur, ættfólki sínu, um hríð. En af því að ég
er nú vant við komin, verð ég að biðja gestina að gjöra henni dvölina svo
ánægjulega sem unnt er. Og svo bið ég yður, jómfrú góð, að skemmta yður sem
bezt. Þér eruð okkur öllum svo hjartanlega velkomin. Þarna í öndvegi er
Brynjólfur Skálholtsbiskup og Margrét dóttir mín. Þau halda brúðkaup sitt í dag.
Til hægri handar situr Þorlákur Hólabiskup og húsfrú hans, til vinstri handar
Magnús lögmaður og vandamenn. Þessa kveðju verða nú hlutaðeigendur að láta sér
lynda, þar allir eru komnir til bekkjar." Meðan á þessari ræðu stóð litu þau
Kristín og biskup hvort til annars, og hvorugt endurnýjaði það augnatillit síðar
um daginn. Biskup horfði niður á bekkinn, en Kristín niður fyrir fætur sér, er
henni var ruddur vegur gegnum mannþyrpinguna til sætis. Margrét Halldórsdóttir
sat við hægri hlið biskups og var alltof sæl með sjálfri sér af hamingju sinni
til þess að taka eftir, hve bónda hennar brá. Einungis einn af gestunum, er sat
andspænis Kristínu, gaf nákvæmlega gætur að öllu, er gjörðist. Það var Sigurður
Jónsson frá Einarsnesi. Hann mun þegar hafa séð, hvernig í öllu lá, því að ýmist
leit hann til Kristínar, eins og hann hygðist að lesa í hjarta hennar, eða hann
renndi hornauga til biskups, sem var venju fremur fálátur. Skjótt byrjaði
veizlugleðin, og var hófið hið dýrlegasta, eins og slíkum höfðingja og meistara
Brynjólfi sómdi. Margar skálar voru drukknar, margar heillaóskir fram bornar,
sungið og leikið á hljóðfæri, og loks voru ýmsir af gestunum útleystir með
gjöfum. Við það endaði veizlan, og þótti hún verið hafa hin virðulegasta. Ungu
hjónin bjuggu sig þá til ferðar suður í Skálholt eftir nokkurn tíma og með þeim
Halldóra, móðir frúarinnar, og dætur hennar þrjár, Helga, sem síðar átti Pál
prófast í Selárdal, Valgerður, sem átti séra Guðmund á Keldum, og Sigríður, sem
átti Torfa prófast í Gaulverjabæ. Þær kvöddu Norðurland nú fyrir fullt og allt.
Í förinni voru margir höfðingjar, sem sótt höfðu boðið og riðu nú aftur til búa
sinna, sömuleiðis margir þjónar og þjónustumeyjar. Kristín var og með í förinni.
Hún hafði fengið nóg af Norðurlandi. Margrét biskupsfrú bauð henni til
Skálholts, en hún þekktist það ekki, en vildi halda beint heim. Þorlákur biskup
var einn í förinni, og hélt svo flokkurinn til Hóla. Þar reisti Brynjólfur
biskup tjöld um kvöld. Daginn eftir var veður fagurt. Tignargestunum var þar
búin virðuleg veizla, nærri því eins mikilfengleg og brúðkaupsveizlan sjálf.
Fánar og bumbusláttur buðu gestina velkomna, og tóku margir heldri menn í
Hjaltadal og víðar þátt í henni, því að Þorlákur biskup var mjög gestrisinn.
Ekki skorti fróðlegar samræður, er jafnsnjallir vitsmunamenn áttu hlut að máli.
Að aflokinni veizlu bjóst Brynjólfur biskup til burtferðar að nýju. Tjöldin voru
felld, hestar söðlaðir, og allt var til reiðu. Þorlákur biskup fylgdi
tignargesti sínum úr stofu berhöfðaður með hattinn í hendinni og bað þá heila
síðar mætast. " Ég á bráðum að koma hér aftur," sagði meistari Brynjólfur. " Ég
hef skilið eftir hattinn minn inni í stofu." " Veri það svo," sagði Þorlákur. Nú
var leitað í stofunni, og ekki fannst hatturinn. Hér var ekki gott viðgerðar, að
fara berhöfðaður var ekki tiltök, að fá hatt að láni var eitthvað óvirðulegt
fyrir einhvern helzta höfðingja landsins. Þá kom meistari Brynjólfur auga á
smásvein einn, sem reið tréstaf sínum niðri á túninu í leik með öðrum börnum.
Hann féll um koll nálega við annað hvort fótmál, því að hattur sá, er hann
hafði, náði honum á kinnar niður, og átti hann óhægt með að sjá útundan honum.
Þar þekkti biskup hatt sinn. Þórði syni Þorláks biskups, sem þá var níu vetra,
hafði sýnzt hatturinn girnilegur og tekið hann, án þess að hugsa frekar út í,
hvað hann gjörði. " Nei, bróðir, atyrðum ekki drenginn," sagði Brynjólfur biskup
við föður hans. " Vera kann, að hér sé forboði annars meira, og mun sveinninn
eiga að setjast í minn sess." Gaf hann sveininum fingurgull að skilnaði og hélt
svo leiðar sinnar, sunginn úr hlaði af Þorláki biskupi og þeim, sem eftir voru.
Slík viðhöfn mætti þeim hvarvetna, er þeir Brynjólfur reistu tjöld sín. Hver er
sá, er ekki kjósi að vera samferðamaður slíkra höfðingja og verða slíkrar dýrðar
aðnjótandi, er hvarvetna skín í kringum þá? Þeir eru víst fáir og engir, nema
sérstök atvik komi til. En hér var einmitt svo ástatt með einn í hópnum. Það var
öðru nær en Kristínu Jónsdóttur væri létt innan brjósts í þessum flokki. Hún var
því fegnari sem hún fyrr gæti slitið hópinn við þessa tignu ferðamenn. Hver
dagleið var henni nokkurs konar krossganga, með því að hver dagur sýndi henni
öðrum betur, hvílíkt afbragð annarra manna meistari Brynjólfur var, og hann var
henni nú tapaður. Þetta atvik hafði líka komið henni svo alveg að óvörum, og
hversu feginn varð hún því, þegar loksins vegirnir skiptust. Biskup fór suður
fjöll, en hún sveitir, og Sigurður Jónsson, sem fyrr var getið, varð henni
samferða. Skilnaðarstundin var komin. Allir voru alvarlegir og þögulir, því að
hversu velkomin sem skilnaðarstundin í sjálfu sér kann að vera, er orðið
skilnaður þó svo hátíðlegt, að hjartað fyllist ósjálfrátt við tilhugsun þess
sorgblandinni alvöru. Því að hver dauðlegur maður er sá, að hann ekki renni
huganum við slíkt tækifæri ósjálfrátt til hins mikla skilnaðar, sem öllum mætir
fyrr eða síðar, og ekki vakni þá sú hugsun, hvort muni funda auðið hérna megin?
" Úr því sem komið er," hugsaði biskup," er bezt að láta sem ekkert sé um að
vera, enda var það aldrei mikið, aðeins einhver ónotaleg tilkenning, annað ekki.
En geti ég í nokkurn hátt greitt götu Kristínar, þá skal ég ekki láta mitt eftir
liggja í því efni. Verði mér það einhverra hluta vegna engan veginn auðið, þá er
mér það ekki fyrirhugað. Með þessum fasta ásetningi í huga sér, kvaddi hann
Kristínu án nokkurrar ásjáanlegrar geðshræringar, bað hana heilsa Þórði presti,
bróður hennar, og segja honum, að nú yrði hann heima fyrst um sinn. Hann bað
Sigurð Jónsson, sem átti ferð til Snæfellsnessýslu, að annast Kristínu sem bezt
á ferðinni, þakkaði mönnum síðan með virktum fyrir komuna og bað alla heila
mætast síðar. Eftir það skildist hópurinn, og fór hver sína leið. Íslenzkar
landferðir eru svo ófrábrugðnar hver annarri, að við sleppum hér að lýsa þeim.
Að ríða vökrum hesti um hlemmisléttar götur og grundir, að klöngrast um torfærur
og klettaklungur, ríða yfir straumharðar ár, koma heim á bæi, fá sér hressingu
eða gistingu og svo framvegis, er, að heita má, kjarni ferðalagsins, og getur,
þegar veður er gott á sumardegi, verið einkar upplífgandi og skemmtilegt. Lofum
því þessum vinum vorum að njóta ferðalagsins í næði, en hyggjum síðan einungis
til ferða þeirra Sigurðar Jónssonar og Kristínar, er þau áttu spölkorn eftir
heim til Hítardals. Það var síðla dags. Fylgdarmaðurinn reið síðar með lausu
hestana, en þau Sigurður og Kristín á undan. Engir fleiri voru þá orðnir í
hópnum. " Er nú langt eftir heim að bæ bróður yðar?" spurði Sigurður. " Svo sem
hálfrar eyktar reið." " Ekki lengra en það?" " Nei, hafið þér aldrei farið hér
um fyrr?" spurði Kristín. " Jú, mörgum sinnum, en nú finnst mér allt vera orðið
svo umbreytt." " Við ríðum líka úr annarri átt heim að bænum en vant er," sagði
Kristín. " Á, það er líklega það, sem villir mig." " Eruð þér kunnug meistara
Brynjólfi?" spurði hann aftur eftir litla þögn. Hún leit í fyrstu á hann með
eins konar spyrjandi augnaráði, en þegar hann ítrekaði ekki spurninguna, sagði
hún: " Hví spyrjið þér að þessu?" " Eingöngu af forvitni, ungfrú mín." " Já, við
erum vel málkunnug, og það frá æskuárum. Bróðir minn er líka mikill vin
biskups." Sigurður beygði höfuðið til merkis um, að sér nægði svarið. Síðan
segir hann aftur: " Fylgdarmaðurinn er nú orðinn langt á eftir. Lízt yður ekki
að fara af baki og bíða hans stundarkorn?" Hún féllst á það. Þau stigu af
hestunum og settust í grasið. " Álítið þér," tók nú Sigurður til máls," að vér,
dauðlegir menn, kunnum jafnan að velja og hafna svo, að vel fari?" " Nei, það
álít ég ekki," sagði hún. " Ef svo er," sagði hann ennfremur," hví erum vér þá
að syrgja það, sem forsjónin vill ekki láta verða hlutskipti vort?" " Það er
mannlegur veikleiki, sem því veldur," svaraði hún með sorgarblíðum róm. " En til
þess erum vér á jörðunni, að oss er ætlað að ganga til meiri fullkomnunar og þar
með að afleggja fleiri og fleiri veikleika," mælti Sigurður og horfði um leið
rólegu, en föstu augnaráði framan í Kristínu, eins og hann vildi sjá, hvaða
áhrif orð sín hefðu. " Það er maður því miður lengi að læra, og sumir skilja svo
við heiminn, að þeir eru í þeim efnum veikir og ómáttugir sem börn," svaraði
hún," og það enda þeir, sem máttugir þykja." " En eru þeir þá ekki í rauninni
aumkunarverðir vesalingar? Er ekki aumkunarverður sjálfbyrgingsskapur að rísa
öndverðir gegn hendi forsjónarinnar, er vill rétta oss góðar gjafir og segja:
Fyrst ég ekki fékk það, sem ég vill, vil ég ekki það, sem þú vilt gefa mér." "
Svo óskynsamur er enginn," svaraði Kristín og roðnaði hægt. " Að segja það, ef
til vill, en að hugsa svo og sýna það í verki gjöra margir." " Þessi ræða á að
hljóða upp á mig," hugsaði Kristín," hann hefur þá grafizt inn í innstu fylgsni
hjarta míns og vill með þessu sýna mér, að ég eigi að sætta mig við orðinn
hlut," og hún svaraði engu. " Hér kemur þá fylgdarmaðurinn," sagði Sigurður," þá
er bezt að stíga á bak. Hvort viljið þér hægri eða vinstri?" mælti hann
ennfremur og rétti fram hendurnar. " hina vinstri," svaraði hún. " Það er rétt,"
sagði hann brosandi," þeir síðustu verða hinir fyrstu. Þér kastið fjólunni, hún
er líka búin að lifa sitt fegursta, en sjáið þér hér," hann opnar vinstri
höndina, þar er hálf útsprunginn fífill," takið þér hann og geymið til minningar
um þessa samferð okkar." Fylgdarmaðurinn kom nú. Þau stigu á bak hestum sínum,
og næsti áfangi var heim í hlaðið á Hítardal. " Hér hef ég bréf til þín,
bróðir," mælti Kristín, er hún var komin inn, og rétti lúið og atað bréf að
bróður sínum. " Ég tók það á bæ í næstu sveit innan úr blaðarusli, sem lá þar á
víð og dreif." " Já, svo er það, það verða einatt Hálfdanarheimtur á þessum
bréfum," sagði prestur og opnaði það. Hann renndi augunum yfir það skyndilega og
sagði og brá um leið lit: " Það er boðsbréf til mín frá meistara Brynjólfi,
skrifað á Bessastöðum. Það var skaði, að það skyldi koma svona seint, því að nú
mun hófið afstaðið, og það fyrir löngu." " Já, og ég hef setið það fyrir þína
hönd, bróðir," sagði Kristín og brosti blítt, en þó raunalega. " Biskup undraði
stórlega, að þú skyldir ekki koma, en viljir þú finna hann, þá bað hann mig
segja þér, að nú yrði hann heima fyrst um sinn." " Ég verð líka heima fyrst um
sinn," sagði Þórður prestur brosandi, lagði frá sér bréfið og fór að tala um
annað. 8. kafli Nokkur ár eru liðin frá brúðkaupi meistara Brynjólfs. Hann hefur
lokið prestafundi á alþingi og í hverju einu haft sinn vilja fram, fengið
helmingadóma aftekna og dregið dómsvald í þeim málum, er aðeins snertu klerka,
úr höndum verslegu stéttarinnar og undir andlegu stéttina, eins og fleiri mál
höfðu farið að hans vild. Þingtíminn er á þrotum. Biskup hefur að vanda dregið
sig út úr Þingvallaskarkalanum og látið reisa tjöld sín austur við Hrafnagjá,
til þess að gegna störfum sínum í næði, rita bréf og ræða við vini og svo
framvegis Dagur var að kveldi kominn, biskup hafði lokið dagsverki sínu og
reikaði úti fyrir tjalddyrum. " Nú er þá prestafundi lokið, vinur, og því hef ég
árætt að heimsækja þig til að tala um mín eigin mál," sagði Þórður prestur í
Hítardal, um leið og hann nálgaðist biskup. " Vertu velkominn, vinur," sagði
biskup. " Það hefur verið æði tafsamt þing þetta. Mér finnst sem ég sé sloppinn
úr einhvers konar fangelsi. Við skulum ganga inn í tjaldið. Já, það er vissulega
satt, sem þú segir, við höfum haft lítinn tíma til að tala saman í sumar. Fyrstu
dagarnir gengu til að heilsa kunningjum, reisa tjöld og svo framvegis Svo komu
þingstörfin, og síðan hefur eitt málið rekið annað. Nú höfum við loks góðan
tíma. Segðu mér nú eitthvað heiman að frá þér." " Þú veizt, að ég lifi eins og
blómi í eggi, ekki sízt síðan ég giftist hérna um árið. Hér er ég, og þú getur
dæmt um, hvort mér fer fram eða aftur." " Jafnan ertu glaðlyndur, Þórður, en
hversu líður Kristínu systur þinni? Það hefur aldrei borið í tal með okkur." "
Hún er bráðum orðin sýslumannskona í Snæfellsnessýslu." Biskup þagnaði um stund,
en sagði svo: " Það er að segja, kona Sigurðar Jónssonar frá Einarsnesi. Það er
góður ráðahagur, hann er merkur maður af göfugum ættum. Ég samfagna ykkur öllum.
Hvenær skal brúðkaupið standa?" " Þegar kemur heim af þingi. Má ég búast við að
sjá þig þar?" Biskup hristi höfuðið og sagði: " Nei, ég hef bús og barna að
gæta." " Það geturðu skilið eftir heima. Þú átt tvö börn, er ekki svo?" " Jú,"
sagði biskup," ég á dreng og stúlku, Ragnheiði og Halldór, sem bæði eru efnileg
og vel komin á fót. Ég held, að ég vildi nú ekki skipta stöðu minni við
konrektorinn í Hróarskeldu, eða við Nikephorus Nikephorus, grískur maður, kom
til Kaupmannahafnar, þegar Brynjólfur var þar. Kynntust þeir af hendingu, og
opnaði sá kunningsskapur Brynjólfi veg að Hróarskeldu dómsskóla. gríska, vin
minn, sem mér einu sinni lá við að öfunda. Nei, Þórður, ég vil ekki skipta, því
að hvað jafnast við ástríka konu og efnileg börn? Vísindin ein gjöra mann að
sönnu lærðan, en dauðans kaldan og einstrengingslegan, ef ástin ekki er annars
vegar til að gefa vísindunum líf og fjör, þá gjöra þau mann líkastan úthöggvinni
steinmynd, sem, hversu prýðilega sem hún er gjörð, er þó aldrei annað en kaldur
steinn, en þess vegna þarf ástina með, til að gefa öllu líf og yndi. En margt
ber mér nú samt til harma, vinur, þrátt fyrir þetta allt. Jón mágur minn
Halldórsson drukknaði í vetur, eins og þér er kunnugt. Og nú vill Jón bróðir
minn á Núpi draga móðurarf minn úr höndum mér. Hvað lítið sem ég leita á, vill
hann enga tilslökun gjöra." Þá Jón Gissurarson á Núpi, hálfbróðir Brynjólfs
biskups, greindi á um tilgjöf móður þeirra, Ragnheiðar, sem þá var dáin, en
seinna sættust þeir á það, að eldri bræðurnir, Jón og Magnús, skyldu taka
tilgjafarjarðirnar, en hinir yngri, Brynjólfur og Gissur, jafngildi þeirra í
öðrum jörðum. Biskup var ör af víni, því að margir vinir höfðu drukkið með honum
skilnaðarskál um daginn, og þegar svo bar undir, var hann skemmtinn og ræðinn. "
Það gengur svo, vík skyldi milli vina og fjörður milli frænda, en þetta er
bræðrakrytur, sem lagast með tímanum." " Getur verið, og getur verið ekki,"
sagði biskup og hleypti brúnum. En Þórður prestur vildi eyða þessu umtalsefni og
sagði því: " Ég þóttist vita, að þér mundi geðjast vel sveitalífið, og því taldi
ég þig svo á að taka kosningu. Mér gekk ekki til tóm eigingirni. En það er nú
komið mál fyrir mig að afljúka erindinu. Svo er mál með vexti, að ég hef gengizt
undir að koma pilti einum, Illuga Bjarnasyni að nafni, í skóla, og helzt, ef
kostur væri á, í frískóla. Hann er náfrændi séra Þorsteins okkar á Útskálum.
Þeir frændur riðu heim til mín hérna um árið, þess erindis að biðja Kristínar
systur minnar til handa Illuga, en þar eð erindið varð árangurslaust, fylltist
Þorsteinn prestur reiði gegn okkur, og honum og þeim báðum til hugnunar aftur á
móti hef ég lofað að koma Illuga í skóla, þó að hann sé farinn að eldast nokkuð,
eða öllu heldur að mæla svo með honum við þig, að þú veittir honum móttöku, því,
hvað sem það snertir, að Þorsteinn prestur er sagður viðsjálsgripur, þá vil ég,
að svo miklu leyti, sem í mínu valdi stendur, hafa frið við alla menn, enda, sé
pilturinn illa innrættur, er því meiri von til, að hann lagist við menntunina."
" Það gefst nú misjafnt," sagði biskup. " Sumum greiðir menntunin veg fram á
lastabraut, með því þeir reka sig síður á boða og blindsker, þegar hún er
stýrið. En látum svo vera, ég skal gjöra þér það að skapi að taka piltinn, fyrst
í smásveinsþjónustu og síðan í frískóla, ef mér líkar vel við hann." " Þá hefur
málið fengið æskilegustu áheyrn, og mér var slíks von af þér," mælti Þórður
prestur. Eftir það settist biskup og nokkrir gestir hans undir borð. Þar á meðal
var Þórður vinur hans, Hallgrímur Pétursson, Hvalsnesprestur, Sigurður
sýslumaður Jónsson og enn fleiri. Fám dögum síðar riðu þessir þrír síðastnefndu
menn af Þingvelli. " Þér eruð vinur minn," sagði biskup við Sigurð sýslumann, er
þeir kvöddust. " Heitmey yðar er vinkona mín frá æskuárum, og maður og kona eru
eitt." " Ég þakka yður mikillega, herra," sagði Sigurður. " Berðu konu þinni
kveðju mína," sagði biskup við Þórð prest að skilnaði," og færðu Kristínu linda
þennan frá mér að bekkjargjöf á hæfilegum tíma með heillaóskum." Það var
sprotabelti úr silfri og hin mesta gersemi. " Hafðu hugfast, Hallgrímur minn,"
sagði biskup við Hallgrím prest að skilnaði," það, sem ég hef ítrekað við þig.
Kirkjan þarf sinnar gæzlu, og ekki tjáir að hætta að sá, þó að ekki sjáist
ávextirnir nú strax." " Það vil ég reyna, herra," sagði Hallgrímur prestur," en
Án guðs náðar er allt vort traust óstöðugt, veikt og hjálparlaust." Eftir það
riðu þeir af stað. " Biskup hefur verið að gefa presti áminningu viðvíkjandi
embættinu," hugsuðu hinir," því að prestur er sagður lítill hirðumaður með muni
kirkjunnar og eiga í ströngu að stríða við ýmsa stórbokka þar syðra." Fáum dögum
síðar hélt biskup einnig heimleiðis og með honum Illugi Bjarnason. Um þetta
leyti tók biskup í smásveinaþjónustu Daða, son Halldórs prófasts í Hruna, er
síðar kemur við sögu þessa. Hann var fríður sýnum og gjörvilegur, en flestum
hugnaðist illa að honum nema biskupi. Hann unni honum mjög, og var honum sem
syni, annaðhvort sakir vináttu við Halldór prófast í Hruna eða sökum hæfileika
sjálfs hans, því að allt var Daða vel gefið, það, er honum var ósjálfrátt, sögðu
menn. Með Illuga og Daða tókst góð vinátta, enda voru þeir í frændsemi. Enginn
kærleiki var á milli Ólafs og þeirra kumpána, og bar margt til þess, meðal
annars það, að þeir frá fyrsta mátust um hvert vinalegt orð og augnaráð af
biskupi, því að báðir voru að vissu leyti fóstursynir hans. Nú leið að því, að
Ólafur nálgaðist fullorðinsárin, og varð hann útlærður í guðfræði og hugði því
langt fyrir neðan virðingu sína að metast um hylli biskups við Daða, en reyndi
nú þar á móti að ávinna sér hylli fósturföður síns með vísindum, bóklestri og
skáldskap, en það fór einatt svo ófimlega fram, að það varð fremur til að fella
hann en hefja í augum biskups, því að hann sá ekki annað í tilraunum hans en
sjálfsþótta eða fíkn til að komast í álit hjá öðrum, en sú meðferð á vísindunum
var fjarri skapi meistara Brynjólfs. Þótt hann vissi vel sjálfur, hver hann var
og hefði þegið nægan vott samtíðarmanna sinna, bæði hærri og lægri, um það, að
þeir viðurkenndu hann einhvern hinn mesta fræðimann þjóðarinnar, minntist hann
þess sjálfur aldrei með einu orði, og væri sérstaklega bent á lærdóm hans eða
hæfileika, til dæmis þegar minni hans var drukkið eða því um líkt, vék hann
jafnan ræðunni að öðru efni, og þó vissu menn, að þeir, sem slíkt gjörðu, voru
vel séðir af honum. Aðferð Ólafs var honum því gjörsamlega á móti skapi, og hann
misskildi hann. Það var til dæmis einhverju sinni, að biskup fékk ofsaveður á
ferðinni frá Flatey í Breiðafirði til lands. Ólafur studdist upp við siglu og
virti fyrir sér öldurnar hvítfyssandi, sem hossuðu skipinu eins og fisi, og
mælti þá: " Byrstir sig Þór og blæs af gusti köldum, hann berst með Mjölni upp í
skýjunum, hvítgrænn er sær og háum kastar öldum, og hamast Kári í blautum
voðunum. Feigðargnýr drynur, ferlegt er að sjá, hve fast nú líf og dauði berjast
á." " Við trúum ekki á Þór og Óðin," sagði biskup þurrlega, þar sem hann sat í
stafni með Flateyjarbók undir hendinni, sem var vinargjöf frá Jóni bónda
Torfasyni frænda hans, er bjó í Flatey. Það er alltrúlegt, að á þeim
hamingjuárum hafi dauðinn ekki verið biskupi neinn kær gestur. Svo var víst, að
bæði biskupi og skipverjum fannst fátt um hugrekki Ólafs í það skipti. Lík atvik
báru oft til, og var því engin furða, þó að misskilningur reisti loks þykkan múr
milli svo óskaplíkra manna sem þeir biskup og Ólafur voru, einkum þar eð Daði
Halldórsson gjörði allt sitt til að blása að kolunum og leggja allt út fyrir
Ólafi á versta veg. " Skáldskapur," sagði biskup einhverju sinni, er um var
rætt," er óneitanlega blóm vísindanna, en úr þeim blómum má, eins og öllum guðs
gjöfum, skapa þyrna." Að þessu hnyttiyrði biskups hló Daði í sinn hóp og nefndi
Ólaf síðan þyrniskáldið, og bætti það ekki vináttu þeirra. Illugi kom sér
allvel, og setti biskup hann því í frískóla, eins og hann hafði lofað, og var
Illugi þar í tvo vetur, en hinn þriðja vetur kom atvik eitt fyrir, sem gjörði
enda á menntunarferil hans. Sleppum vér því að sinni og hverfum að því, er
gjörðist um sumarið. 9. kafli Það var skömmu fyrir alþing, að maður nokkur reið
hvatlega í hlaðið á Skálholti með tvo lausa hesta, og runnu þeir yfir völl
þveran. Það líkaði biskupi illa, og staðnæmdist hann á stéttinni til að sjá,
hver maðurinn væri. " Þú fer þar, Hallgrímur mágur, og heldur geyst," mælti
biskup, er hann hafði borið kennsl á manninn. " Já, margt ber nú til þess,
biskup," mælti Hallgrímur, um leið og hann vatt sér af baki og heilsaði honum. "
Það er komin upp Sturlungaöld að nýju í landi voru, svo að maður er varla
óhultur um líf og limu." " Komdu inn, mágur, og segðu tíðindi, svo að skilja
megi, hvað þú átt við." Þeir gengu inn. " Svo er mál með vexti," sagði
Hallgrímur, þegar inn var komið," að ég fór suður að Bessastöðum að ræða mál mín
við nýja höfuðsmanninn, Henrik Bjelke trúi ég hann heiti, til að hreinsa mig af
áburði, er nokkrir af konungslandsetum höfðu borið á mig við hann. Mér var boðið
að borða með honum, og yfir borðum bárust sakargiftirnar í tal. Þegar ég var að
koma honum í skilning um málavöxtu, spretti ég rétt í hugsunarleysi fingrum að
kauða. Jæja, viti menn, herrann brást stórreiður við, otaði að mér korða, og mér
hefði verið forvitni á að skilja allt, sem hann þvoglaði. Satt að segja var mér
næst skapi að taka duglega til hans, en þá var hlaupið á milli okkar." " Mikið
svaðilmenni ertu, Hallgrímur, og er lán, meðan uppi hangir," sagði biskup og
hristi höfuðið. " Þú gefur nýja höfuðsmanninum fagran vott um ættartign þína, og
drekkum við tengdamenn þínir af að líkindum, eða veiztu ekki, að Bjelke er
ríkisaðmíráll, riddari og frægur að atgjörvi og ágætisverkum? Skilurðu ekki,
hvílík óhæfa það er að spretta fingrum framan í slíkan mann? En hvað þú skyldir
komast ómeiddur í burtu!" " Hákon, sonur Orms, er áður var ráðsmaður hér, og
fleiri slánar þar settu mig, að heita mátti, á bak og báðu mig að hverfa á braut
hið skjótasta. Ég segi það satt, það er hin mesta sneypa, sem mér hefur mætt, að
láta þannig skjóta mér undan. Hefði ég mátt reyna krafta við kauða, trúi ég
trautt, að ekki hefði sletzt upp á gullskúfana á öxlum hans, hefði ég til dæmis
brugðið honum laglegan, íslenzkan hælkrók, og blautt verið undir." Biskup hristi
þegjandi höfuðið. Eftir litla þögn sagði hann." Nú, nú, það er komið, sem komið
er, og við tengdamenn þínir verðum að reyna, hvort ekki nást sættir á þingi. En
hvað hefur þú gjört við Vilborgu, sem með þér átti að koma?" " Hana skyldi ég
eftir í Kalmanstungu," svaraði Hallgrímur," því að ég sá, að það var óhentugur
útúrdúr að ríða með hana suður að Bessastöðum. Þú verður að láta vitja hennar
þangað." " Já, rétt er það," sagði biskup, og slitu þeir svo talið. Biskup reið
til þings og reisti tjöld sín á Þingvelli eftir vanda. Þingið var með
fjölmennasta móti, einkum venju fremur sótt af höfðingjum, því að á því þingi
átti að hylla Friðrik konung þriðja. Þess vegna hafði Jens Sörensen, fógeti,
þetta vor boðað til þingsins báða biskupana, Brynjólf og Þorlák, þá báða
lögmenn, Árna og Magnús, alla sýslumenn, alla prófasta, 18 presta úr
Skálholtsbiskupsdæmi og 20 úr nyrðra biskupsdæminu og að auki tvo nefndarmenn og
tvo bændur úr hverri sýslu. Áttu allir þessir í nafni sínu og þjóðarinnar að
vinna hinum unga konungi hollustueiða. Sjaldan hefur veglegra þing verið haldið
á Þingvelli en þá. Í för með meistara Brynjólfi voru allir helztu menn í grennd
við Skálholt, ennfremur þeir Hallgrímur, mágur hans, Torfi frændi hans Jónsson
frá Núpi, sem nú var orðinn prestur, og þeir Ólafur, Daði og Illugi. Búð mikil
var reist á Öxarárhólma með bitum, sperrum og langböndum, og tjaldað yfir með
vaðmálum. Hún var 14 faðma löng og svo breið að sitja mátti framan og ofan
langborða á fjórum bekkjum, nær 50 manns á hverjum. Nú skyldi hyllingin fram
fara. Allir formenn landsins gengu, ásamt ógrynni fólks, til búðarinnar. Þar var
Gabriel Archeley, eðalmaður, sendiherra konungs, fyrir. Færði hann mönnum
boðskap konungs á latínu og síðan á dönsku, þess efnis, að hann væri kominn til
að taka eiða af mönnum. Þingheimur hlýddi á með lotningu. Fyrir kennimannalýðinn
svöruðu biskuparnir á latínu, en lögmennirnir fyrir hönd alþýðu. Síðan hélt
þingheimur til Lögréttu. Unnu þar allir konungi hollustueiða og krupu um leið á
kné, Brynjólfur biskup fyrstur, þá Þorlákur biskup, síðan kennilýðurinn, þá
lögmenn, þá sýslumenn, lögréttumenn, þá skattbændur tveir úr hverju héraði, er
kosnir voru fyrir hönd almúgans. Þá var skotið þrem sinnum af fallbyssu, og þá
var þessari hátíðlegu athöfn lokið. Biskupinn var genginn til tjalda sinna, og
með honum dómprestar hans og nokkrir vinir og kunningjar. Þá vakti háreisti úti
fyrir tjaldinu athygli hans. Biskup hafði lagt ríkt á við þjóna sína að gæta
allrar reglu og kurteisi, einkum á Þingvelli. Hann gekk því út til að vita, hvað
um var að vera, og varð þess þá viss, hvað til kom. Hann hafði um morguninn
gjört ráð fyrir, að Ólafur Gíslason sækti Vilborgu, ættsystur frú Margrétar,
norður að Kalmanstungu, og ætlaði svo að senda hann með hana heim til Skálholts.
En Daða Halldórssyni þótti ferðin girnileg og líklegri til ævintýra en að sitja
dag eftir dag á þingi og vildi því skipta við Ólaf, sem ekkert vildi heyra um
slíkt. Lá við, að þeir berðust með hnúum og hnefum, er biskup bar að. " Það, sem
ég hef sagt, það stendur," sagði biskup. " Ólafur fer ferðina, og svo ekki meir
um það." Svo varð að vera sem biskup vildi. Ólafur fór af stað í bítið daginn
eftir, en Daði var hinn reiðasti og hugði á hefndir, nær sem færi gæfist. " Hvað
þarf marga daga til að ríða að Kalmanstungu?" sagði Daði annað kveld á eftir við
Hallgrím á Víðimýri, sem kom hlaupandi í flasið á honum, þar sem hann stóð úti
fyrir tjalddyrum. " Ekki nema einn, ef maður er vel ríðandi," svaraði
Hallgrímur. " Það verður þá í kveld, að þau hjú ríða niður á Hofmannaflöt,"
tautaði Daði. " En hvað er þér á höndum, maður, fyrst þú hleypur svona?" " Og
ekki mikið. Bjelke höfuðsmaður kom auga á mig í mannþrönginni og ætlaði að láta
taka mig fyrir fingrasprettuna gömlu. Biskupar báðir og aðrir góðir menn gengu á
milli, og vannst sátt loks með því, að ég á að ná Guðmundi Andréssyni, sem
nýlega lagði norður á Kaldadal. Það verð ég að vinna til lausnar mér. Nú er ég
að hraða mér að útvega menn og hesta til ferðarinnar. Viltu vera með?" " Gott og
vel," hugsaði Daði," þá mæti ég líklega Ólafi Gíslasyni og fæ þá að líta brúðina
um leið. Ég skal vera með," sagði Daði hýrleitur, því að hann hugsaði: " Ég skal
lofa því, áður en biskup veit nokkuð af, hann er sjálfur orðheldinn og lætur mig
því varla svíkja gefið loforð." Þetta kveld reið harðsnúinn hópur af Þingvelli,
og í broddi fylkingar reið Hallgrímur á Víðimýri til að handsama Guðmund
Andrésson, ef það mætti auðnast. Biskup hristi höfuðið, er Daði steig á bak, og
mælti: " Þú ert ekki vandur að virðingu þinni, að fara að gefa þig í slíka för."
Og hann gekk inn í tjaldið og tautaði fyrir munni sér: " Hallgrímur vinnur hvert
lítilmennskuverkið á fætur öðru. Að handtaka saklausan mann sér til lausnar, er
ekki eftir mínu geði, því að satt er það, þó að ekki megi talast hátt, að
Stóradómi er í mörgu ábótavant. Fébætur hefðu verið mun heiðarlegri en slíkar
sendiferðir. Ekki mælti ég með þeirri sætt, svo mjög sem ég vildi, að sættir
kæmust á." Sólin var að hverfa bak við hnúkana. Geislar hennar slógu gullnum
bjarma á skallann á gamla Langajökli. Rætur hans og slakkar hjúpuðust forsælu,
en sandurinn var grár og draugalegur. Neðan úr Þingvallasveit komu nokkrir
hvatlegir menn með lausa hesta og reipi og lögðu upp á Kaldadal. Þeir skiptu sér
og skimuðu í allar áttir. " Já, sem ég lifi," sagði Daði Halldórsson við sjálfan
sig," þarna kemur maður og kona, það er Ólafur og Vilborg." " Svo sannarlega sem
ég lifi, þarna er Guðmundur Andrésson," hrópaði Hallgrímur," þarna upp á
hæðinni. Dugið nú, drengir!" Þeir hleyptu af stað, og náðu þeir honum um síðir.
" Gott og vel," mælti Daði við sjálfan sig, er hinir hleyptu eftir Guðmundi,"
lofum þeim að fara. Mín ferð var gjörð til að hitta Ólaf, en ekki Guðmund," og
hann steig af hesti sínum og beið þeirra Ólafs í hlé við hæð eina litla, svo að
hann sást ekki fyrr en riðið var fram á hann. " Hér er mjög hrjóstrugt," mælti
Ólafur við Vilborgu," enda erum við nú á Kaldadal, og er hann svo rétt nefndur.
Eigi að síður þarf leið um slíkar óbyggðir ekki að vera svo óskemmtileg, þegar
skemmtileg samfylgd er til að lífga leiðina upp." " Þó að landið sé svo
hrjóstrugt, þá er vegurinn ekki svo slæmur, og það er fyrir mestu." " Það er nú
svo," mælti Ólafur," en ætlar þú alfarin til frú Margrétar?" " Já, svo er í
orði, ég er ráðin þangað sem þjónustustúlka. Móðir mín heitin og frúin voru vel
til vina og skyldar." " Frú Margrét er góð kona," tók Ólafur til orða," nema ef
að henni mætti finna, að hún væri heldur atkvæðalítil. En biskup bætir það upp,
hann er sannnefndur skörungur bæði utan heimilis og á." " Hún er prýðis-lagleg,"
tautaði Daði við sjálfan sig," með mikið og fagurt, gult hár. Látum mig sjá, hún
hlær, hefur spékoppa í báðum kinnum, skarð í höku, fjörug augu og varir, sem
gott er að kyssa. Ég slæst í förina með þeim og lofa Hallgrími að eiga sig. Gott
kvöld, Ólafur minn." " Gott kvöld, ert þú þar Daði?" sagði Ólafur forviða. "
Hvað sýnist þér, Ólafur?" " Raust Jakobs heyri ég hjá mér," sagði Ólafur. "
Maðurinn er líka Jakob," sagði Daði hæðilega. " En hefur ekki Stóradómsvandlætið
orðið á vegi þínum?" " Þú átt víst við Guðmund Andrésson. Jú, hann mætti mér,
eða hvað viltu honum?" " Handsama hann," svaraði Daði. " Ó, svei, hvern skyldir
þú líka handsama?" mælti Ólafur og hélt áfram götuna. " Einhvern," sagði Daði
háðslega, steig á bak og reið á eftir þeim. " Þér er vissulega ekki trúandi
fyrir kvenmanni, afglapinn þinn," sagði hann, um leið og hann stökk af baki og
fór að girða hjá Vilborgu, því að söðullinn var farinn að hallast fram. " Þetta
hefur þó dugað," sagði Ólafur og gaf Daða óhýrt auga. Þau héldu nú áfram veginn,
komu skjótt ofan í Brunna og áðu þar. Frá því að Daði kom í hópinn, bolaði hann
nær gjörsamlega Ólafi út, því að jafnskjótt sem eitthvað var að reiðtygjum
Vilborgar, var Daði búinn að koma því í lag, áður en Ólafur, svo knár sem hann
var, var kominn af baki. Öfundsýkin og hefndargirnin gáfu Daða hvarvetna vængi,
og varð Ólafur að una við svo búið. " Þetta er Jórukleif," segir Daði," og segir
sagan, að óvætt ein, að nafni Jóra, hafi stokkið yfir hana í bræði sinni, og ber
kleifin síðan nafn hennar." " Betur að þú lægir í botninum á henni," tautaði
Ólafur í hálfum hljóðum. Daði kinkaði kolli framan í hann glottandi og sagði við
Vilborgu: " Þessi hnúkur þarna heitir Ármannsfell, og þarna er Meyjasæti. Þar
sátu yngismeyjar í fornöld og horfðu á glímur og leiki elskhuga sinna á fletinum
hérna fyrir neðan. Þetta er því miður lagt niður, og engar meyjar horfa nú hér á
leiki framar. Sætið er því autt nótt og dag, ár og öld," sagði Daði og bar ótt
á. " Það er sorgleg auðn," sagði Vilborg. " Já, er það ekki sorgleg auðn?"
endurtók Daði. " Mér er hér ofaukið," hugsaði Ólafur með sér. " Gæti ég einungis
sagt henni eitt orð í einrúmi." Það var eins og hann hitti á óskastundina, því
að þegar komið var ofan á vellina, reið Daði lítið eitt á undan. Ólafur reið þá
til hennar og sagði hálfhátt: " Lízt þér svo vel á Daða, að þú gleymir öllu
öðru?" Hún ætlaði að svara einhverju, en í því sama kom Daði Halldórsson að, svo
að viðræðan varð ekki lengri. Héldu þau síðan til tjalda biskups, og var þá
ferðinni lokið í bráð. " Var nú búið að handtaka Guðmund Andrésson?" spurði
biskup Daða um kveldið, er þeir voru tveir einir," og hví beiðstu þeirra ekki?"
" Ég sá til hans álengdar, herra, og mér flugu þá í hug orð yðar í gær, að
ódrengilegt væri fyrir svo marga að elta hann. Ég sneri því aftur," mælti Daði.
" Það er betra að ganga út með Pétri en dvelja inni með þjónum Kaifasar," sagði
biskup. " En hversu gekk þeim Ólafi ferðalagið?" " Allvel, herra. Það vantar
víst ekki mikið á, að þau séu trúlofuð." " Trúlofuð," endurtók biskup," það
vantar líklega það á, sem dugir. Ólafur þyrfti nú að bæta þeirri flónskunni ofan
á allt annað að trúlofast áður en hann fær embætti. Þú, Daði, skalt á morgun
ríða með Vilborgu til Skálholts." Daði játti og gekk út, en biskup var nokkra
stund hugsandi og lagðist svo til svefns. Að loknu þingi hélt höfuðsmaðurinn
þeim mönnum, er eiðana höfðu unnið, dýrlega veizlu í búð þeirri, er áður er
getið. Þar var etið og drukkið, sungið og leikið á ýmis hljóðfæri. Stóð veizlan
allt til morguns, og mun hún hafa verið einhver dýrlegasta alþingisveizla á
Íslandi. Eftir það sundraðist allur þingheimur, og fór hver heim til sín.
Gabriel sendiherra konungs reið austur í Skálholt með meistara Brynjólfi, en
Bjelke höfuðsmaður reið í kynnisför norður að Hólum í Hjaltadal með Þorláki
biskupi, því að með þeim gjörðist góð vinátta um sumarið. En Guðmundur Andrésson
var fluttur suður til Bessastaða, eftir að hann náðist á Kaldadal, og þaðan til
Kaupmannahafnar um haustið og var settur þar í varðhald. 10. kafli Skólinn var
settur að vanda í Skálholti um haustið. Biskup mátti kallast forstöðumaður hans.
Þó kennararnir hefðu mest veg og vanda af kennslu sveinanna, þá var þó biskup í
og með öllu og vandaði sem mest hann mátti allt, sem til kom. Hann vissi sem
var, að" það, sem ungur nemur, gamall fremur", og að sá, sem menntast vel í
æsku, verður sjaldan fíflskunni að bráð í elli, ef allt fer skaplega. Veikindi
gengu meðal skólasveina um veturinn. Sökum þess sváfu nokkrir af piltum í
kirkjuloftinu, en fluttu jafnskjótt sem sýkinni var aflétt aftur inn í svefnhús
skólans, nema þeir Daði og Illugi sváfu úti á kirkjulofti enn. Var oft búið að
segja þeim að flytja inn, en það dróst. Biskup hafði þá í mörg horn að líta og
gaf þessu því ekki gaum. Eitt kveld segir Daði við Illuga: " Þú þykist vera
vinur minn, en þó hefur þú enga hjálparhönd rétt mér í viðureign okkar Ólafs
Gíslasonar." " Hvað viltu, að ég gjöri fyrir þig?" kvað Illugi. " Viltu, að ég
komi því í verk, að þú fáir Vilborgu fyrir konu?" " Til þess þarf ég ekki
fullting þitt," sagði Daði," því að jafnskjótt sem ég er útlærður og bið biskup
um hana, fæ ég hana. En ég elska hana ekki og kæri mig því alls ekkert um hana,
enda stendur hugur hennar í aðra átt. En það, sem ég vil, er að skilja þau Ólaf
fyrir fullt og allt, því að hann hata ég. Ég vil gjöra hana fráhverfa honum og
helzt koma honum sem lengst í burt frá biskupi og Skálholti." " Þá er hefnd þín
nokkuð óákveðin, og eini vegurinn fyrir þig er að kynna þér hina egypsku speki,
þá geturðu gjört honum, hvað sem þú vilt." Daði hugsaði sig um, honum gjörði
bæði að sárna og klæja, en hefndargirnin sigraði allar efasemdir, og hann lét
undan. Nú var dregið fram stórt, ljósleitt skrín, er Illugi átti, fullt af tómum
skræðum með rúnaletri, og vöktu þeir í kirkjuloftinu marga eina nótt yfir
skruddum sínum. Liðu svo fram stundir. Skólakennararnir fóru að taka eftir
einhverjum dularfullum samdrætti meðal pilta, og jafnvel sumir af staðarmönnum
heyrðu á nóttum eitthvert brauk í kirkjunni og sáu ljósan loga þar, en þorðu
ekki að hafa orð á sakir hjátrúar. Skólakennararnir þóttust sjá tómlæti hjá
piltum við lestur og nám. Þeir veittu piltum áminningar fyrir, en þögðu að öðru
leyti, og allt fór kyrrlátlega fram um hríð. Þá bar það við eitt kveld, að
Ólafur sat í herbergi þjónustumeyja við hlið Vilborgar og gjörði að gamni sínu,
sem siður hans var til. Hún óf spjaldabönd á fæti sér og taldi sporin. Ólafur
taldi hátt á eftir til að glepja fyrir henni talninguna. Kemur Daði þá þar að og
segir í því hann stingur hendinni undir koddann í rúmi Vilborgar, sem stóð öðrum
megin veggjar: " Þú ert smart Ólafur, þú vefur bönd." " Já," svaraði Ólafur
kímileitur. " Ég er smart, og ég kann garters vefa og ótal margt, sem mjög er
þarft, minn ég vart á líka í art. Smart: röskur, garter: sokkaband, art: íþrótt.
Daði fór út og sagði um leið: " Já, þú ert smart, en vertu nú líka smart í að
lækna Vilborgu, ef henni skyldi eitthvað bregða til krankleika." Voðalegt glott
lék um varir hans um leið, svo að Vilborgu hraus hugur við. Nokkuð í ensku höfðu
þeir piltar numið af íslenzkum Englandsförum, sem oft dvöldust tímum saman í
Skálholti, og köstuðu þeir einatt enskum orðum á milli sín eins og þetta sinni.
Eftir þetta brá svo við, að svefnleysi mikið ásótti Vilborgu. Henni kom varla
blundur á auga, og gat henni ekki batnað af meðölum né öðru, er reynt var við
hana. Alla undraði þetta mjög, en Ólafi datt einhverju sinni í hug: " Skyldi
Daði þá ekki hafa laumað einhverjum ólukkanum undir höfðalag hennar hérna um
kvöldið? Einhver geigur stendur henni af Daða síðan þetta kveld. Við skulum
sjá." Hann skyggndist um við höfðalagið og fann þar eikarspjald með tveimur
svörtum galdrastöfum á. " Þetta skal hann fá borgað," hugsaði Ólafur og þaut út.
Kirkjan stóð opin, og hann hélt rakleitt upp í kirkjuloftið. Þar var þá Daði
fyrir með einhverjar skruddur. " Vondur vissi ég, að þú varst, Daði," mælti
Ólafur," en djöfladýrkara hugði ég þig aldrei vera. Hér er galdraspjald þitt
aftur, og hættir þú ekki þessum brellum, skal ég klaga þig fyrir biskupi." "
Gjörðu það, ef þú þorir," sagði Daði. Ólafur gekk út. Ljós brann í stofu
biskups, og sá Ólafur, að hann sat einsamall við borð og ritaði. " Ég skal segja
honum allt," hugsaði Ólafur og gekk inn. Biskup hélt áfram að skrifa og tók ekki
eftir, að hurðinni var lokið upp. " En er ég ekki níðingur?" hugsaði Ólafur með
sjálfum sér. " Hér stend ég sem rógberi, og hver veit hverjar afleiðingarnar
verða, ef ég segi frá? Vera má, að biskup setji þá undir brennudóm í reiði
sinni, og þetta er, ef til vill, augnablikshrösun. Ég skal þegja." Hann bjó sig
til að ganga aftur út, en í því kom biskup á hann auga. " Hvað vilt þú, Ólafur,
og hví ertu svo fölur?" segir biskup. Ólafi varð fyrst orðfátt, en sagði svo, að
hann hefði villzt á hurðum og bað biskup fyrirgefningar, að hann gjörði honum
ónæði og gekk út. " Einungis að þú hafir ekkert illt fyrir stafni," tautaði
biskup og fór aftur að rita. " Hafirðu dirfzku að segja nokkurt orð um spjaldið
við biskup, þá ertu glataður maður," sagði Daði, sem mætti Ólafi. " Ekki hræðist
ég þig, þó að þú getir skelkað hjartveikt kvenfólk," sagði Ólafur og gekk leiðar
sinnar. " Hvað gekk að Ólafi?" spurði biskup Daða, sem kom inn. " Hann stóð hér
fölur sem nár." " Sagði hann yður ekkert, herra?" spurði Daði. " Nei," sagði
biskup, og lagði frá sér pennann. " Hvað er um að vera? Segðu það fljótt." "
Ólafur hefur látið galdrastafi undir kodda Vilborgar, líklega til þess með því
að vinna ást hennar. Og þar af mun svefnleysi hennar stafa. Hér eru stafirnir,"
sagði Daði og lagði eikarspjaldið á borðið. Biskup spratt upp fokreiður og
sagði: " Burt með djöful þennan." " Herra," sagði Daði," ég hef margt að segja
yður, sem yður er nauðsynlegt að vita. En því verðið þér líka að lofa mér að
láta ekki reiði yðar bitna opinberlega á Ólafi. Hann hefur ætlað að varpa sér
fyrir fætur yðar áðan, en hefur vantað kjark." " Svo mun verið hafa, og segðu
mér nú afdráttarlaust allt, ég skal ekki láta þín getið." " Allur skólinn er
farinn að nema galdur. Piltar halda leynisamkomur á næturnar í kirkjunni, og í
nótt á að láta skríða til skarar og vekja upp draug." Þessum orðum fylgdi
voðaleg þögn á báðar hliðar. " Að vekja upp draug," endurtók biskup loksins,"
ekkert minna. Og við lifum og hrærumst í þessu djöflaríki nú á seytjándu öld,"
og biskup gekk steinþegjandi um gólf. Loksins nam hann staðar frammi fyrir Daða,
og var svipur hans svo voðalegur, að hárin risu á höfði Daða, og hann varð að
styðja sig við vegginn, og mælti: " Þér hefur farizt vel, Daði. Það skal ég muna
þér, en farðu nú, og láttu sem ekkert sé. Vertu helzt mitt á meðal þeirra, svo
að engan gruni neitt. Slíkir bófar svífast einskis, ef þú verður uppvís sem
sögumaður." Daði gekk út. Biskup mataðist ekki um kvöldið, en engan grunaði enn
neitt. Það var kominn háttatími. Öllum hurðum staðarins var lokað, og menn
lögðust til svefns. Nær miðnætti voru skólapiltar á ferli. Illugi lauk hægt upp
hliðunum með launlykli, og skarinn gekk hljóðlaust í kirkju. Að henni höfðu þeir
lykilinn. Þeir kveiktu ljós, og fundurinn var byrjaður. Þá gengur biskupinn inn
með skólakennurum, kirkjupresti, báðum brytum og ráðsmanni. Undrun og ótta þann,
sem greip alla þá, er inni voru, er hægara að ímynda sér en lýsa með orðum.
Sumir urðu náfölir og gripu höndum fyrir andlit sér. Það voru þeir, sem voru
nýkomnir í félagið og höfðu búizt við einhverri yfirnáttúrlegri sjón. Sumir rifu
klæði sín eins og yfirprestar Gyðinga til forna. Sumir horfðu hálftrylltir í
kringum sig, sumir grétu, og sumir tóku á sig kaldan hæðnissvip. Meðal þeirra
var Illugi. Sá eini, sem ekki brá hið minnsta, var Daði Halldórsson. Ólafur var
þar ekki, enda var hann útlærður stúdent. Hann hefur líklega iðrazt og séð að
sér," hugsaði biskup," og þess vegna skal ég hlífa honum við opinberri hneisu."
Allur skarinn var kallaður í kórinn. Þar stóðu þeir skriftir til dags í allra
þessara votta viðurvist. Afdrifin urðu, að þrettán reyndust sekir og voru
gjörðir skólarækir, og þar á meðal var Illugi. Hann var kennari hinna og þar af
leiðandi hinn sekasti. Allir skyldu þeir rýma skólann um veturinn og líða þunga
refsing áður. Hinum öðrum voru gefnar upp sakir, bæði sakir æsku og annarra
gildra ástæðna. Meðal þeirra var Daði, en Ólafur komst aldrei inn í málið.
Illugi flýði á móðurarma Sæmundar þess, sem áður er getið í veizlunni. Hann var
góður vinur Illuga og bjó nú sem ókvæntur stúdent í tvíbýli við prestinn á
Torfastöðum og vegnaði vel. Það var hinn sama dag, að allir þessir þrettán
villingar riðu úr hlaðinu í Skálholti. Biskup gekk í þungu skapi til og frá um
kirkjugólfið. " Hversu illur hirðir er ég," hugsaði hann," að missa þrettán
sauði í einu." Þessi hugsun varð honum of þungbær, honum fannst kirkjan verða
sér of þröng, og hann reikaði út í kirkjugarðinn. Sá hann þá, að Ólafur Gíslason
horfði kalt og rólega á eftir burtfarendum. Biskup hvessti á hann augun
stundarkorn og sagði svo: " En hver ert þú?" Ólafur sneri sér við og svaraði með
hægð: " Ég er hégómi, hismi og mold, ég er hey til að kastast á bál." " Það er
satt," sagði biskup. " En ég er meira, herra," mælti Ólafur: " Ég er musteri
ágætt á fold, ég er neisti af Guðs lifandi sál." Biskup hristi þegjandi höfuðið
og gekk burt. " Hver finnur botn í þessum manni?" hugsaði hann. " Kuldi,
kæruleysi, blíða og viðkvæmni skiptist hvað á við annað. Í sannleika, ég
freistast til að halda, að hann sé sýkn. En það getur þó ekki verið." Biskup
gekk inn og Ólafur líka, og atburður þessi tók smám saman að gleymast. Ekki er
annars getið, en Vilborgu batnaði svefnleysið. 11. kafli Biskup var kominn heim
af þingi fyrir nokkrum tíma og var farinn að búast við heimsókn af Hinrik
Bjelke, höfuðsmanni, sem ennþá einu sinni hafði farið norður kynnisför til
Þorláks Hólabiskups. Hann hafði lofað meistara Brynjólfi að heimsækja hann,
þegar hann kæmi að norðan. En svo leið einn dagurinn á fætur öðrum, að ekki kom
höfuðsmaður, enda kann heilan margt að hindra, þar sem bæði eru ár, fjöll og
firnindi á veginum, og maðurinn lítt vanur íslenzku ferðalagi. Það var eitt
kveld um þessar mundir, að meistari Brynjólfur var inni í skrifstofu sinni og
ræddi við mann um kaup og sölu á jörð einni, sem biskup fýsti að eiga. Á borðinu
logaði dauft kertaljós, sem dagsbirtan bar ofurliði. Við það setti biskup
innsigli sitt undir kaupbréfið, en hann gaf sér ekki tíma til að taka af skarið,
sem þegar mændi aumkunarlega upp yfir sjálfan logann, eins og það væri orðið
leitt á að minna á sig. " Ég vil vita af eða á um jarðasöluna," sagði biskup, um
leið og hann stóð upp og fór að ganga um gólf. Sá, er hann átti tal við, var Jón
sá, er var að gifta sig, er biskup hélt innreið sína í Skálholt. Gæfan hafði
gjörzt honum fráhverf. Hann hafði fellt gripi sína hinn svonefnda Glerungs- eða
Rolluvetur, flosnað upp af jörðunni og misst litlu síðar konu sína frá ungum
syni, er Jón hét. Jón átti hluta í jörðunni Dvergasteini eystra, og þann hluta
var nú biskup að fala. " Ég get ekki aflokið kaupunum í kveld," sagði bóndi,"
parturinn er veðsettur öðrum manni, og verð ég að fá leyfi hjá honum til að
selja hann." " Hverjum er þá parturinn veðsettur?" spurði biskup. " Ég hef lofað
að segja engum frá því," sagði bóndi. " Þá hef eg ekkert frekar við þig að ræða,
hvað jarðakaupin snertir," sagði biskup og lauk upp hurðinni. " Ég kaupi ekki
jarðir, þó að ég geti, sem aðrir eiga smáparta í." Jón sá, að biskup var reiður
og gekk út hnugginn og niðurlútur, en biskup settist aftur í sæti sitt og fór að
skrifa. Að litlum tíma liðnum kom ennþá maður á skrifstofuna, sem ræddi um
jarðasölu, og svo þriðji maður, og féll allt í ljúfa löð með þeim biskupi. Þeir
gjörðu upp reikninga, lögðu saman rentur og renturentur og svo framvegis, og svo
lauk, að kaupsamningur fyrir tveimur góðum jörðum í Borgarfirði var saminn og
undirritaður. Biskup taldi út féð og greiddi báðum bændunum kaupbætur. Fóru þeir
síðan glaðir og ánægðir yfir rausn biskups heim til sín, en biskup settist niður
og ritaði samningana og söluskilmálana inn í stóra bók, er lá frammi fyrir honum
á borðinu. Allt í einu lukust upp dyrnar, og inn kom frú Margrét og börn þeirra
tvö, Halldór og Ragnheiður, sem bæði voru þá nokkuð stálpuð. " Þú hefur átt
annríkt í kveld, elskan mín," mælti hún og settist hjá bónda sínum. " Já, og það
í meira lagi. Ég hef nærri því ekki gjört annað í allan dag en kaupa jarðir og
telja út peninga. Ég hef keypt sex jarðir. Viltu heyra hvað þær heita?" " Æ,
nei, góði, hlífðu mér við því," greip frúin fram í. " Ég keypti líka í dag jörð
handa þér, ef þú lifir mig," hélt biskup áfram. " Ég sé, að þú ætlar að fæla mig
út með þessu tali, þú veizt, hvað mér fellur illa, þegar þú ert að ráðstafa
eftir þig," sagði frúin og andvarpaði þungt. Hann þrýsti henni upp að brjósti
sér og sagði: " Allir hyggnir menn ráðstafa húsi sínu. Æ, því verr," sagði hann
síðan í lægri róm," lífið er stuttur draumur. Ragnheiður mín, komdu upp á hnéð á
mér, eins og þú ert vön. Mamma er ekki svo þung, að ég ekki valdi ykkur báðum."
Ragnheiður klifraði upp í fangið á föður sínum, en Halldór litli stóð þegjandi
og horfði á. " Dóri minn," sagði nú biskup," þú ert alltaf svo stilltur og góður
drengur, einungis að þú verðir líka gáfaður piltur, svo að pabbi og mamma geti
haft gleði af þér. Ragnheiður les miklu betur en þú, hún er líka ári eldri." "
En ég er nærri því búin að gleyma erindinu," sagði frúin" og hví skyldi það
ekki, þegar þú ferð að tala um dauðann?" " Hann kemur þó ekki fyrr fyrir það, þó
að við tölum um hann. En hvert var erindi þitt?" spurði biskup. " Helga í
Bræðratungu lét segja mér, að annað kvöld mættum við eiga von á höfuðsmanni að
norðan." " Og hvaðan hefur hún þær fréttir?" " Eftir ferðamönnum, sem skildu við
höfuðsmann fyrir ofan Þingvöll. Hafði hann ætlað að ná hingað annað kveld." " Þá
verð ég að gjöra sveitarmönnum aðvart," mælti biskup," því að marga langar til
að sjá höfuðsmanninn, og svo vildi ég líka, að viðtakan yrði sem slíkum gesti
sómir." Eftir þessa samræðu gekk frúin og börn þeirra út. Biskup fylgdi þeim til
dyra, lokaði síðan aftur dyrunum og gekk um gólf. Nýlega var hann rétt í Paradís
ánægjunnar í örmum ástúðlegrar konu, átti velgefin og mannvænleg börn. Það var
nú unun hans að búa vel í haginn fyrir þessi börn sín, og hann sáði daglega
einhverju frækorni, sem gróa átti síðar hamingjusamlega á götu þeirra. Maðurinn
sáir, en guð gefur ávöxtinn, segir ritningin. Maðurinn er skyldugur að sá góðu
sæði, vilji hann vænta góðrar uppskeru, og Brynjólfur hugðist einnig gjöra það.
En þeir njóta ekki ævinlega uppskerunnar, sem það er ætlað. 12. kafli Nú víkur
sögunni til Jóns Árnasonar, þess sem biskup synjaði jarðarkaupsins. Hann reið
þegar af stað, er biskup opnaði fyrir honum dyrnar og nam ekki staðar fyrr en
hann steig af baki við prestssetrið Torfastaði. Hann heimti þegar Illuga á tal.
" Ég hef dyggilega haldið loforð mitt," sagði hann við hann," ég hef neitað
öllum kostaboðum biskups, heldur en gjöra uppskátt, hverjum parturinn er
veðsettur." " Þú hefur þá aðeins haldið gefið loforð," sagði Illugi," og er það
ei þakkar vert, þótt mér komi það vel. Biskup má eigi vita, að ég hafi
peningaráð. Hann kallar þá til skuldar við mig fyrir skólaveruna góðu. Því
hótaði hann mér, þegar ég var rekinn burtu. En þú mátt selja biskupi
jarðarhundruðin, fái ég útgreidda peninga mína með rentum og renturentum, og þú
lætur mín ekki getið, það er annað skilyrðið." " Ég geng að því," segir bóndi,"
því að ég neyðist til að selja vegna drengsins míns, mig langar svo mjög til að
láta hann læra í skóla. Þótt hann sé ennþá ungur, þá er þó námið sjaldan of
snemma byrjað." " Mig varðar ekkert um, hvað knýr þig til sölunnar, ég vil
einungis hafa peningana mína og engar refjar," sagði Illugi og skellti í lás.
Daginn eftir sjáum vér biskup sitja aleinan í skrifstofu sinni og endurrita
skjal eitt gamalt, er lá frammi fyrir honum á borðinu. Átti hann allerfitt með
að uppgötva hina daufu og næstum máðu stafi á bókfellinu. Allt í einu lukust upp
dyrnar, og inn kom maður, gjörvilegur og fríður sýnum. Hann nam staðar við
dyrnar, er hann sá, að biskup var í önnum. " Hvað vilt þú, Daði?" sagði biskup
og leit við. " Hér er maður, herra, sem biður yður að veita sér áheyrn," sagði
Daði auðmjúkur. " Láttu hann koma inn," sagði biskup og hélt áfram að skrifa.
Daði gekk út, en inn kom maður, lítill vexti, larfalega til fara og með
skotthúfu sína í hendinni. Það var Jón bóndi, sá er var þar kveldinu áður.
Biskup spratt upp reiðilegur og mælti: " Hvað viltu aftur á fund minn, Jón?" "
Ég ætlaði, herra, að afgjöra um jarðakaupin, því að nú eru þær skorður úr vegi,
sem í gær hömluðu mér frá að selja," sagði maðurinn með skjálfandi röddu. " En
nú eru aðrar nýjar komnar í veginn," sagði biskup," ég vil öldungis ekki eiga
jörðina. Sá, sem ekki vill, þegar hann má, fær ekki þegar vill." " En herra, ég
gat ekki annað," sagði maðurinn. " Og ég get heldur ekki með neinu móti keypt
hundruðin, því að ég vil það ekki," og hann lauk síðan eins og daginn áður upp
hurðinni fyrir Jóni, settist síðan aftur niður og fór að skrifa, en maðurinn
reikaði út í garðinn og grét. " Hví berðu þig svona illa, Jón minn Árnason?"
sagði Staðar-Sveinn gamli, sem kom að í því. " Nokkrir munu kalla mig gráta af
brekum einum, karl minn," sagði Jón," en kennir hver sín, þótt klækjóttur sé.
Mig langar svo mikið til að koma honum Nonna mínum í skóla. Afi hans var
prestur, og ég vildi ekki láta hann kafna undir nafni, en efnin eru engin." "
Hefurðu beðið biskup ásjár?" spurði Sveinn gamli. " Ójá, ég bað hann að kaupa af
mér jörðina, sem ég á, en hann rak mig út." " Ó, harður er hann sauðurinn,"
sagði Sveinn gamli," en betur, að ég nú gæti launað þér liðveizluna, er þú
veittir mér forðum. Ég ætla að finna Daða Halldórsson að máli. Tillögur hans
mega mikils við biskup." Jón huggaðist lítið, en gamli Sveinn gekk til Daða og
sagði honum frá vandræðum Jóns. " Hví grætur þú, maður?" spurði Daði
Halldórsson, sem litlu síðar kom þar að. " Af því að biskup vill ekki kaupa af
mér partinn minn í Dvergasteini, en ég þarf að koma Jóni syni mínum í skóla, og
svo er Illugi Bjarnason jafnan að krefja mig um skuld." Daði hugsaði með sjálfum
sér: " Ef ég get komið piltinum í frískóla hjá biskupi, þá fæ ég jörðina fyrir
ekki neitt, eins og Sveinn gamli sagði. Skuldina við Illuga get ég tekið upp á
mig, ég mun komast létt út af henni. Það er bezt að grípa gæsina, meðan hún
gefst. Heyrðu, Jón minn," sagði nú Daði hátt," ég skal á mánudaginn eiga kaup
við þig heima hjá Illuga. Hittu mig þar þá." Bóndi leit undrandi til hans, eins
og hann vildi spyrja: " Hvaða kaup skyldir þú geta átt við mig? Ég er vissulega
of fátækur til þess, að slíkur herra sem þú ert finni nokkuð nýtilegt hjá mér."
Samt lofaði hann að mæta þar. Daði gekk þar að, sem tvö börn léku sér úti í
garðinum. Stúlkan var á að geta um níu ára gömul, með mikið og bjart hár, með
dökk, skarpleg augu, og tíguleg á svip. Pilturinn var á að gizka átta vetra,
dökkur á hár, blíður og stillilegur. Þetta voru þau Halldór og Ragnheiður, börn
meistara Brynjólfs. Þau hentu knetti á milli sín og höfðu mikið gaman af að
grípa hann á lofti. " Nú er ég búinn að ná knettinum fjórum sinnum hvað eftir
annað, en þú aldrei," sagði drengurinn við systur sína, um leið og hann kastaði
honum til hennar í fimmta skipti. Þessa eggjun stóðst ekki Ragnheiður, og þegar
knötturinn flaug yfir höfuð henni, greip hún báðum höndum eftir honum, svo
ófimlega, að hún datt endilöng aftur á bak og missti hans. " Stattu upp, og
vertu glöð, ég skal grípa hann fyrir þig," sagði Daði Halldórsson, sem kom að í
þessu. Hann tók knöttinn og kastaði honum á vanga Halldórs svo fast, að
drengurinn fór að gráta. " Mikið óbermi ertu, Daði, að meiða svona barnið,"
hrópaði Ólafur Gíslason að baki honum með drynjandi rödd. " Ég skal hefna fyrir
þig, Dóri minn," sagði hann um leið og hann þreif knöttinn báðum höndum og
varpaði honum svo fast á enni Daða, að sprakk fyrir. Þessu reiddist Daði og rauk
á hann, komu þá nokkrir piltar að, til að skilja þá. Ragnheiður hafði nú fengið
nóg af leiknum, og ætlaði hún inn til móður sinnar, en þá varð Jón bóndi á vegi
hennar, og sá hún, að hann var mjög hnugginn. " Hví liggur svo illa á þér?"
spurði hún og hvessti á ókunna manninn stóru, dökku augun sín. " Það liggur illa
á mér, barnið mitt," sagði maðurinn," af því að hann faðir þinn vill ekki kaupa
af mér partinn, sem ég á í Dvergasteini. Ég á dreng, sem er lítið stærri en þú
og sem langar til að læra eitthvað fallegt, og þess vegna vil ég selja hann." "
Ég skal biðja hann pabba að kaupa jörðina," sagði Ragnheiður og hljóp frá honum.
" Ó, að faðir þinn væri eins hjartagóður og viðkvæmur og þú ert, barnið mitt. Þá
mundu ekki eins margir ganga andvarpandi frá garði hans," sagði maðurinn í
hjarta sínu, þótt hann ekki talaði það hátt. " Hví ferðu svo geyst, barn?" sagði
biskup, er Ragnheiður litla vatt sér inn úr dyrunum og í fangið á föður sínum. "
Þú varst nærri búin að velta um koll fyrir mér blekbyttunni með ofboðinu. Hef ég
ekki sagt þér að vera hæg og kurteis. Það er ljótt, þegar stúlkur eru
ókvenlegar. Viltu muna það framvegis?" " Ég ætla að biðja þig, góði pabbi, að
kaupa Dvergastein af vesalings manninum hérna úti. Mér sýndist hann vera að
gráta," sagði Ragnheiður niðurlút, því að hún hafði misst kjarkinn við átölur
föður síns. " Þú átt aldrei að biðja neinna hégómlegra bæna, barn," sagði
biskup. " Ég hef neitað manninum um að kaupa jörðina, og heldurðu, að ég hafi
ekki mínar ástæður fyrir því?" Við þessi orð flaug sorgarský yfir hið glaða og
fagra andlit Ragnheiðar. Hún renndi sér niður á gólfið og gekk út eins niðurlút
og hrygg og hún hafði hoppað inn vonglöð og ánægð yfir að geta bráðum unnið gott
verk og huggað vesalings manninn, er hún kenndi svo mjög í brjósti um. Vesalings
barn, hvort mun þig í sakleysi þínu hafa dreymt inn í þá daga, sem síðar áttu
þér að mæta, þótt enn lægju langt í burtu? Jafnvel þótt Brynjólfur biskup væri
fastlyndur maður og lítt sveigjanlegur, þegar því var að skipta, komst hann þó
við í hjarta sínu við bæn barnsins, og þó honum ekki dytti í hug að veita hana,
sagði samvizkan, þessi árvakra guðs rödd í manninum, að hann gjörði ekki rétt.
En hin kalda rödd sjálfsþóttans talaði hærra og sagði: " Mun heimurinn geta
borið virðingu fyrir því yfirvaldi, sem játar og neitar sama hlut í sama
augnabliki, og ekki þarf nema eitt tár eða átakanlegt orð til að snúa því á
hvern veg sem er? Nei, það sem ég hef sagt, það stendur." En máltækið segir:
Nokkuð ber jafnan til alls. Mundi Dvergasteinn síðar hafa fallið í þann hlut,
sem hann féll, hefði biskup í þetta sinn gefið gaum að bænum dóttur sinnar? Það
er vandi að segja. Tíminn málar hendingarnar á yfirborð sitt. Þar standa þær
fyrir allra augum, að svo miklu leyti sem þær eru sjáanlegar, en hvað þar hefði
staðið, hefði svona eða öðruvísi farið, getur ekkert mannlegt hyggjuvit leyst
úr. Biskup gekk um gólf, niðursokkinn í hugsanir sínar, þegar háreisti sveinanna
úti í garðinum vakti eftirtekt hans. Hann leit út um gluggann og sá, að Ólafur,
útlærður stúdentinn, og Daði Halldórsson voru í handalögmáli, og hafði Daði
báðar hendur í hári Ólafs. Þessa sjón stóðst biskup ekki, en fór út. Hann gekk
ofur rólega fram með annarri hlið skíðgarðsins, svo að þeir piltar sáu hann
ekki. Án þess að hann ætlaði sér að hlusta á orðarskipti þeirra, heyrði hann, að
Ólafur sagði: " Þú ætlar þér vafalaust að mægjast við biskupinn, ekkert minna.
Það er skaði, að Ragnheiður er ekki nema níu ára gömul. Þú gjörir að minnsta
kosti þitt til. Þú hangir utan í barninu, þegar biskup er ekki nálægur, en fyrir
honum skríðurðu í duftinu." Biskup leit til Ólafs reiðilega, en sagði með
harðri, en hátíðlegri röddu: " Þú ferð inn í herbergi þitt, Ólafur, og bíður
þar, unz við finnumst. Og þú, Daði, mætir inn á skrifstofu minni samstundis."
Við þetta varð dauðaþögn, og hver fór þangað, sem honum var boðið. Biskup
sjálfur lokaði dyrunum á eftir Ólafi og gekk svo til skrifstofunnar að hitta
Daða. " Hvernig byrjaði ófriðurinn?" spurði biskup og nam staðar frammi fyrir
Daða, sem alls enga hræðslu var að sjá á. Daði sagði honum frá knattleik þeirra
systkinanna, og hversu hann rétt í gamni hafði hlaupið undir bagga með
Ragnheiði. Þá hefði Ólafur komið út úr kvennabaðstofu og varpað knettinum á enni
sér svo óþyrmilega, sem hann sjálfur bæri vott um. Nú voru sjónarvottar til
kallaðir og síðast börnin, og bar öllum saman. Biskup kvað upp dóminn
svohljóðandi: Daði skyldi bera vatn í eldaskála til jafnlengdar næsta dag,
börnin skyldu vera daginn eftir í herbergjum sínum og hvorki ganga í kirkju né
vera á mannamótum, en dóm Ólafs heyrði enginn. Biskup gekk einn inn til hans,
lokaði dyrunum á eftir sér og sagði: " Ólafur!" " Hér er ég, herra," sagði
Ólafur og sneri sér hægt frá glugganum. Hann hafði horft á Daða, þar sem hann
gekk sneyptur og niðurlútur til eldaskála, að taka við embættinu. " Fyrirverður
þú þig ekki fyrir að vera settur í varðhald eins og einhver óknyttaseggur?"
sagði biskup og leit reiðilega til hans. " Ég hef ekki unnið til þeirrar
hegningar, herra. Ég ætlaði einungis að hjálpa Halldóri litla. Það var allt mitt
brot." " Ég veit helzt til of margt um þig. Þér er ekki til neins að vera að
afsaka þig. Þú hefur svívirt menntun þína, þú hefur svívirt bæði þig og mig, svo
að þú ert óhæfilegur til að ganga í þá stöðu, sem ég ætlaði þér." " Með hverju
hef ég svívirt yður, herra?" stamaði Ólafur fram náfölur. " Þykistu ekki muna,
hvaða orð þú hafðir við Daða um dóttur mína?" sagði biskup fast, en stillilega,
og með svo geigvænlegu augnaráði, að Ólafur hrökk undan og varð að styðjast upp
við gluggakistuna. " Kunnir þú ekki að skammast þín fyrir vanþakklæti þitt, á ég
enga hegningu til að leggja á þig framar. En nú ertu frjáls," sagði biskup og
gekk út. 13. kafli Daginn eftir var veður hið fegursta. Skálholtsdómkirkja var
nýreist, og ekkert sparað til að gjöra hana sem veglegasta. Úti í garðinum, þar
sem orrustan hafði verið háð daginn áður, sat ungmenni eitt, sem ekki hafði
fyllt tvítugs aldur, og hélt á stækkunargleri í hendinni. Hann skoðaði í gegnum
það blóm og grös, er hann hafði safnað allt í kringum sig. Hann aðgætti
nákvæmlega hverja línu, hverja taug og hvern blómbikar, og mátti sjá, að hann
var frá sér numinn af aðdáun yfir því, hve haglega allt var gjört. Hinn ungi
maður var Þórður, sonur Þorláks Hólabiskups, sem hafði komið kveldið áður að
norðan með Bjelke höfuðsmanni. Hann var fríður sínum og hið gervilegasta
ungmenni. Hann sat stundarkorn sokkinn niður í að skoða blóm sín. Við glugga þar
rétt uppi yfir sat Ragnheiður litla, dóttir biskups, og horfði ofan á
náttúruskoðarann með mikilli forvitni. Þegar minnst varði, leit Þórður upp til
að skoða bygginguna og hefur líklega í huganum borið hana saman við bygginguna á
Hólum. Kom hann þá auga á Ragnheiði litlu uppi í glugganum. " Ó, hvílík fegurð."
hugsaði hann," þetta er engilsmynd. Skyldi það vera biskupsdóttirin?" Til þess
að ganga úr skugga um það, kallaði hann til hennar og sagði: " Ert þú Ragnheiður
Brynjólfsdóttir?" " Já," svaraði mærin. " Komdu hérna ofan til mín, og ég skal
sýna þér í stækkunarglerið mitt. Blómin eru svo ljómandi falleg, þegar maður
skoðar þau í gegnum það. Í því sést líka margt, sem við sjáum ekki með berum
augum." " Ég má ekki fara út í dag," sagði Ragnheiður," pabbi hefur bannað mér
það." " Ég skal þá leggja stigann þarna upp að glugganum og koma svo og sýna þér
blómin," sagði Þórður. Stiginn var fluttur, og Þórður sat í efstu riminni með
blómahrúgu og stækkunargler sitt, en Ragnheiður leit í gegnum rúðuna, því að hún
gat ekki opnað gluggann, og hafði hún mikið gaman af að skoða blómin í gegnum
stækkunarglerið, þó að rúðan yrði að vera sem þröskuldur á milli. " Ég ætla að
koma inn til þín í dag, þegar pabbi þinn er með höfuðsmanninum. Það er svo
leiðinlegt fyrir þig að vera þarna ein í allan dag. Þá geturðu sýnt mér öll
gullin þín. Þú átt víst mörg gull. Er ekki svo?" " Jú, ég á mörg, knött gylltan,
þrjár brúður, sína á hverjum búningi, grænlenzkum, tyrkneskum og íslenzkum." "
En áttu engan dreng?" spurði Þórður. " Nei, engan," svaraði hún. " Þá skal ég
senda þér trédreng, sem ég hef smíðað, þegar ég kem norður." Við þetta gladdist
hún mjög, og þau voru þegar orðnir mestu mátar, án þess þó að mæla til vináttu
með sér, eins og margir eldri gjöra. Hjá börnum er það hjartað, en ekki
varirnar, sem ræður mestu. Raunar var Þórður Þorláksson ekkert barn, 19 ára
gamall, en hann var saklaust og blítt ungmenni, miklu nær æsku en fullorðins
árum. Ragnheiður hreif tilfinningar hans, og til þess að geta notið nokkurra
sælla augnablika í félagsskap hennar, varð hann að hugsa og tala sem barn.
Ólafur stóð við gluggann á herbergi sínu búinn eins og stúdentum hæfði. Hann
hafði greitt sér og strokið sig, því að hvenær skyldi skarta, ef ekki þegar
höfuðsmaður var kominn? Hann stóð þegjandi með spegilinn í hendi sér og virti
nákvæmlega fyrir sér, hversu hver spjör færi. " Æskumaðurinn rennur upp eins og
vallarlilja," hugsaði hann og velti höfðinu á ýmsa vegu frammi fyrir
skuggsjánni, til að fá fullkomna vissu um, að hann engan blett eða hrukku hefði.
Ef til vill hefur hann hugsað svo, að hann væri heldur laglegur maður, og að
fáar í Skálholtssókn mundu neita sér, ef hann leitaði þar ráðahags. Rétt í þessu
varð honum litið út um gluggann á Daða Halldórsson, er rogaðist þar með
vatnsskjólur sínar til eldaskála. " Daði, þrjóturinn Daði," hrópaði hann. " Ég
skal reyna að hræra ofurlítið upp í hroka þínum." Að svo mæltu varpaði hann
spegli, greiðu og því öðru, sem hann hafði handa á milli, frá sér og skundaði
ofan vindingsstiga, alla krókaganga og tröppur eins og kólfi væri skotið og stóð
svona uppstrokinn með hendur í vösum fyrir miðjum eldaskáladyrum, er Daði ætlaði
inn með skjólurnar, og kvað með lágri rödd, því að rétt í því sá hann til
biskups og höfuðsmanns: Daði minn, Daði minn, hvað dugir þér, að dramba hátt,
hlæja dátt og hóta mér? Þín er dýrðin, sem þú sér, að sækja vatn og öskuker og
Steinku faðma fast að þér, fast að þér." Daði beit á jaxlinn og bölvaði í
hljóði. Meira gat hann ekki, því að í því sá hann, að biskup og höfuðsmann bar
þar að, og hafði hann naumlega sett frá sér skjólurnar, því að Ólafur varði
honum inngöngu, þegar höfuðsmaður sagði: " Séra Halldór í Hruna kvað vera hinn
geðugasti maður, hann á mörg efnileg börn, trúi ég." " Já, hann er mjög geðugur
maður," mælti biskup," þarna er einn sonur hans, Daði að nafni." Höfuðsmaður nam
staðar og leit til Daða, sem breiddi sig sem bezt hann gat yfir vatnsföturnar,
því að hann fyrirvarð sig fyrir auvirðilegan starfa sinn. Það hefur líka fleirum
viljað til, þótt óviturlegt sé. " Það er snoturt ungmenni," sagði höfuðsmaður,"
er hann í þjónustu yðar, herra biskup?" Daði hefði feginn viljað troða sér inn
úr veggnum, hefði kostur verið á, og engin vinaraugu voru það, sem hann gaf
Ólafi fyrir að hafa varnað sér inngöngu. En Ólafur glotti um tönn yfir vandræðum
Daða. " Já, herra höfuðsmaður, hann hefur lengi verið í þjónustu minni og er nú
við skólanám. Ég ven sveina mína við ýmsa starfa." " Það er rétt, ungir menn
hafa gott af að vera heima í sem flestum störfum, er fyrir koma," sagði
höfuðsmaður. Síðan gengu þeir fyrir biskupsstofu og töluðust við. En Daði gætti
þess að missa ekki sjónar af Ólafi, svo að hann ekki slyppi undan hefndinni, er
hann hafði hugað honum, jafnskjótt sem biskup hyrfi fyrir stofuhornið, en Ólafur
hafði sömuleiðis gát á, hvað leið, en þeir biskup sneru aftur við og námu staðar
frammi fyrir kirkjunni. Biskup benti á hana, líklega til að sýna höfuðsmanni
þessa stórkostlegu byggingu, er hann auðsjáanlega gladdist af að hafa reist.
Hann hefði naumast trúað á þessu augnabliki, þótt einhver hvíslaði í eyra honum:
" Hér mun svo skammt líða, að þessi bygging gangi til grunna." Mikil hamingja er
það, að enginn getur skyggnzt inn í ókomna tímann. Að líkindum hefði hið
hugumstóra hjarta Brynjólfs biskups ekki getað borið þá raun, að sjá í anda
Skálholtsstað eins auvirðilega til reika og hann varð nokkrum áratugum seinna.
En eins og öll guðs ráðstöfun er einber vizka og náð, þá er ekki hvað minnst
miskunnsemin falin í þeirri huldu, sem hvílir yfir hinu ókomna og einatt felur
æðandi storma fyrir sjónum vorum, svo að vér njótum glaðir lífsins, sem líður. "
Þetta verður tígulegt smíði," sagði höfuðsmaður og virti kirkjuna fyrir sér í
mátulegri fjarlægð," í tvær eða þrjár aldir er líklegt, að hún standi." " Það
mætti hugsast," sagði biskup ánægjulegur á svipinn," en hamingjan má vita, hvort
eftirmenn mínir geyma hennar svo vel. En margt er nú ennþá eftir ófullgjört,
kórinn og framkirkjan til dæmis, en ég vona, að ekki líði mörg ár, þangað til
hún stendur albúin." " Það er mælt, að Mosturskirkja í Noregi sé byggð af Ólafi
Tryggvasyni árið 999 eða 1000, og sé hún komin svo mjög til ára sinna, er ekki
ólíklegt, að þessi kirkja geti staðið í full 300 ár. En hvað haldið þér, að
kostnaðurinn við smíðið verði mikill?" " Hann er nú þegar orðinn afarmikill. Ég
man nú ekki áætlunina svo rétt, en það situr allt ritað inni á skrifstofu minni.
Þókknast yður ekki að koma inn?" Biskup renndi ennþá einu sinni augunum, sem
ánægjan skein út úr, yfir þessa voldugu byggingu, sem verða átti minnisvarði
hans meðal ókominna kynslóða, og gekk svo með tignargesti sínum til stofu.
Ólafur sá, að sinn griðatími var á enda, ef biskup kæmist inn fyrr en hann. Hann
vildi því gjarnan fara að hafa sig inn, en gefa þó Daða dálitla hugnun áður og
segir því: " Þú mátt þakka mér fyrir, Daði, að höfuðsmaður sá þig. Hver veit
nema þú verðir einhvern tíma dýrlingur hans eins og biskups, því að hvorki
vantar þig kænsku eða undirferli til að smjaðra þig inn á fólk?" " Bíddu
aðeins," sagði Daði í lægri róm," þangað til biskup er kominn inn." " Nú er
einmitt minn tími að fara," sagði Ólafur og gekk burtu brosandi með hendurnar í
vösunum, en Daði skákaði vatnsfötunum inn á gólfið. Eftir það fór hann að leita
að Ólafi. " Hvaða ólukkans assa er þarna?" hrópaði Daði, um leið og hann hljóp
eftir garðinum og sá Þórð Þorláksson sitja uppi í stiganum og ræða við Ragnheiði
biskupsdóttur. Hann var jafnskjótt kominn að stiganum og hristi hann svo ótt, að
Þórður sá sitt ráð vænst að vega sig niður. " Skyldi þá ævinlega verða gler á
milli okkar Ragnheiðar?" sagði hann um leið og hann fór. " Vonandi er það,"
sagði Daði. " Hvað þú getur verið ósvífinn, Daði," kallaði Ragnheiður, í því er
Þórður fór út úr garðinum," að fara svona með biskupssoninn." Ég hirði ekki hót
um þessa biskupssyni," mælti Daði. " Þeir eru í mínum augum ekki bauninni betri
eða tignari en förukarla synir, nema hvað þeir eru betur klæddir og dramblátari,
en það er þó næsta lítill kostur. Og þú, Ranka mín, þú ert ekki hótinu betri en
hún Steinka Sveinsdóttir, nema þú ert fallegri." " Ég skal klaga þig fyrir honum
pabba," sagði Ragnheiður. " Gjörðu það, ef þú þorir. Ætli honum þyki betra að
heyra, að þú sitjir út í glugga á tali við pilta? Þú mættir þakka mér fyrir, ef
ég þegi." Eftir það fór Daði burt, og hún sneri frá glugganum hrygg og reið yfir
ósvífni hans. Nú víkur sögunni inn í stofu til biskups og höfuðsmanns. Þeir
höfðu verið að yfirfara áætlunina um kirkjubygginguna og reikninga þar að
lútandi. " Það er víst, að byggingin er mikil," mælti höfuðsmaður," enda verður
kostnaðurinn mikill, um það lýkur. Fjögur hundruð hundraða er meir en lítil
upphæð, eftir því sem hér á landi gjörist." " Já, ég vona, að hún verði líka
veglegt hús," mælti biskup. " En, herra höfuðsmaður, þókknast yður að lesa
þetta?" mælti biskup ennfremur, þungur á svip og lagði fram á borðið stórt
skjal. Höfuðsmaður tók það og las hátt eftirfylgjandi greinar: Að útvega gras
til að ljúka upp öllum lásum. " Hvers konar jurt er það?" spurði höfuðsmaður
undrandi og leit framan í biskup, en hann hristi alvarlega höfuðið og svaraði
engu. Höfuðsmaður hélt áfram að lesa: Að forða stórfiskum frá að granda Að vita,
hver frá sér stelur Að smíða kvikasilfur Að hafa sigur í öllum málum Að stefna
djöfli, Þór, Óðni og öllum vættum til heilla sér" Já, já, minna má nú gagn
gjöra, að hafa sigur í öllum málum. Það væri líka fróðlegur lærdómur, eða hversu
skal maður útvega sér óskastein? Hvar er hans að leita?" Höfuðsmaður leit
spyrjandi til biskups. Hann svaraði: " Eftir gömlum galdrakronikum á tindur einn
að finnast á Vesturlandi. Uppi á honum á tjörn ein að vera, og á
sumardagsnóttina fyrstu eiga að synda þar alls konar náttúrusteinar. Þeir, sem
hafa versta náttúru, synda næst landi. Verður því sá, sem þá vill afla sér
óskasteins, að hafa bát við höndina til að róa út á vatnið. Þar kvað vera sá
steinn, er óskasteinn nefnist. Hafi maður þann stein undir tungurótum, á maður
að vita alla hluti í jörð og á og geta óskað sér alls." " Það er náttúrlegt, að
slík gersemi liggi ekki á víðavangi", sagði höfuðsmaður brosandi og hélt áfram
að lesa: Móti stuldi er særður Hrímþurs og Grímþurs og allra trölla faðir með 29
galdrastöfum. " Já, já, hafast þessar vættir við hér uppi á Íslandi?" spurði
höfuðsmaður. " Svo lítur út fyrir," sagði biskup. " Fornsögurnar tala víða um
vætti í gljúfrum, sem liggi á gulli og gersemum og vinni mönnum og fénaði tjón,
og er þessi átrúnaður eins konar leifar af heiðni eða endurminningar hinna fornu
land- og gljúfravætta, sem dýrkaðar voru í heiðni. En sem betur fer, er þó slík
trú að deyja út, þó að ennþá ríki víða hjátrú, og mér liggur við að segja
afguðadýrkun með ýmsu móti." " Hver er eiginlega tilgangur greina þessara?"
spurði höfuðsmaður," og hver hefur samið þær?" " Svo stendur á, herra
höfuðsmaður," tók biskup til orða," að allmargir af skólasveinum vorum fóru að
halda leynilegar samkomur í kirkjunni á næturnar. Daði Halldórsson gjörði mér
aðvart. Ég lét rannsaka málið leynilega, því að undir opinberan brennudóm vildi
ég ekki selja svo marga góðra manna syni. Svo fór, að allt galdrabrugg þeirra
varð uppvíst. Höfuðlærdómsgreinarnar, sem hlutaðeigandi lærisveinar áttu að
nema, voru 80, og lásuð þér áðan nokkrar þeirra. Þeir skiptu sér niður í bekki,
allt eftir námsgáfum, iðni og skilningi, rétt eins og gjört er í skólum nú á
dögum, og aðal-þrekvirkið átti að vera að vekja upp draug, sem væri fullgildur
til allra innanlands sendiferða." " Þeir hafa hlotið að hafa einhvern rektor til
að stjórna öllu," svaraði höfuðsmaður," því að aumur er höfuðlaus her." " Það
höfðu þeir líka," sagði biskup," sá sveinn var ættaður að vestan og heitir
Illugi. Mér var falinn hann á hendur af bezta vini mínum, Þórði presti í
Hítardal. Sökum þess hef ég ekki viljað gefa alþingi þann bófa í hendur. Hann
einn er frumkvöðull allrar þessarar óhæfu, en þess bið ég konung, eins og þér
sjáið á fylgiskjali mínu, að aldrei eigi hann hér afturkvæmt til skólans." " En
hvað gagna þessi fræði þeim?" sagði höfuðsmaður ennfremur. " Þau gagna þeim
náttúrlega til einskis," sagði biskup," nema til að tortíma sálu þeirra. En það
er skoðun fólks sums staðar á landi hér, að það sé öldungis ómissandi að vita
jafnlangt nefi sínu, sem þeir svo nefna, eða að vera vel að sér í hinni egypzku
speki, til þess að vera viðbúinn, ef aðrir leita á þá. Þeir ætla með þessu að
brynja sig gegn alls konar ofsóknum og aðköstum í lífinu, því að hlekkist kú eða
hesti á, að ég ekki tali um, verði maður bráðkvaddur eða deyi voveiflega á
einhvern hátt, þá er svo sem auðvitað, hvaðan aldan er risin. Þeir óttast og
dýrka djöfulinn meira eða jafnframt höfundi allra hluta, eins og tvö jafnsterk
öfl séu til, sem berjist sín á milli eða öllu heldur starfi samhliða. Svona
gengur það á þessum síðustu og verstu tímum." " Þessu lík djöflatrú er líka mjög
útbreidd í Danmörku og víðar á Norðurlöndum," mælti höfuðsmaður. " En ætlið þér
þá, herra biskup, að slíkir myrkra-andar eigi sér stað, eða hrærist sjáanlega í
vorum sjóndeildarhring? Sumir halda, að það geti komið fyrir undir ýmsum
atvikum, sem oss eru óskiljanleg, og bera fyrir sig sjón Sáls konungs og verk
ýmissa töframanna í ritningunni." " Ég held," kvað biskup," að þjóðtrúin sé sú
olía, sem þessir draugar og djöflar alast á, og þar sem hrein og örugg trú á
drottin er annars vegar, orka þeir öldungis ekkert, eins og þegar töframenn
Egyptalands fóru halloka fyrir þeim Móses og Aroni, og urðu sjálfir undirorpnir
kýlum og kaunum eins og hinir aðrir, og eins og postular drottins buðu
spásagnaranda hins illa að víkja frá konu þeirri, er elti þá. Þjóðtrúin er olía
sú, sem drýpur á möndul þessara djöfullegu hjóla, til þess að þau séu í
sífelldri, starfandi hræringu til ills," sagði biskup og andvarpaði. Síðan rétti
hann að höfuðsmanni stórt skjal og bað hann lesa. Það var viðlagsskjal, er
biskup sjálfur hafði ritað til konungs. Þar sagði hann skýrt og skorinort frá
broti skólasveina og bað þeim uppreisnar. Kvað þá meir hafa ratað í þetta af
vangá og vondra eftirdæmum en ásetnings-illvilja og svo framvegis Bréfið bar
ljósan vott um sannleiksást og hreinskilni, en þó jafnframt um réttlæti og
strangleika biskups. Höfuðsmaður las bréfið með athygli, rétti það síðan aftur
að biskupi og sagði: " Þér eruð góður hirðir." " Það vildi ég vera," sagði
biskup. " Andinn er reiðubúinn, en holdið er veikt." " Viljið þér, herra
höfuðsmaður, bera þessa frávilltu sauði á bænarörmum fram við konung vorn í
haust, er þér farið utan?" " Það skal ég gjarnan gjöra," sagði höfuðsmaður. " Þá
er skjalið hérna," sagði biskup og rétti það aftur að honum. Höfuðsmaður braut
það saman, lagði það niður í bréfatösku sína og sagði svo, eftir nokkra þögn: "
Þetta eru undarlegir hlutir. Hversu margt er allt í kringum oss, sem vér skiljum
ekki? Hversu undarlega slapp Guðmundur Andrésson út úr Bláturni í fyrra? Hvernig
skyldi það hafa getað verið, að hann hafi dottið þar úr glugganum með sterkum
járngrindum fyrir, og þó nú hefði svo verið, hversu skyldi hann þá hafa getað
komið lifandi og ómeiddur niður á steinhellurnar þar fyrir neðan, ofan alla þá
hæð? Um nokkra mögulega útgöngu um dyrnar var ekki að tala. Það er þá eftir
þessu þjóðtrúin, sem viðheldur og elur þetta eitthvað?" " Já, það er mín
skoðun," svaraði biskup," og ég vona, að hjátrú þessi eigi sér ekki langan
aldur. Hinar upprennandi kynslóðir munu taka hinum eldri fram að þekking, og
villan þá gjöreyðast. Þá mun galdur ekki þekkjast nema að nafninu til, sem
enginn gjörir þá annað en hæðast að og fyrirlíta." " Þér spáið vel, herra
biskup, en hverju spáið þér þá um, hvernig takist með vegabætur þær og
brúargjörðir, sem konungur sendi alþingi bréf um í fyrra?" " Illa," sagði
biskup. " Ekki þar fyrir, að næg er þörf fyrir slíkt á landi hér." " Hvers vegna
þá?" spurði höfuðsmaður. " Það er fyrst og fremst peningaleysi, sem hamlar,"
sagði biskup," og svo ógeð og andstyggð landsmanna á öllum nýbreytingum. Jafnvel
sumir mundu kenna slíkum nýmælum um hverja þá landplágu, sem kynni að bera að
höndum, eftir að eitthvert slíkt nývirki væri unnið. Þeir halda, eins og
þingheimur forðum, að goðin reiðist hinum nýja sið." " Eru landsmenn þá ennþá
heiðnir?" spurði höfuðsmaður. " Ekki heiðnir, þeir eru þvert á móti að vissu
leyti mjög trúræknir, en þegar heiðni lagðist niður, hafa ýmsar kreddur orðið
eftir í þjóðtrúnni, sem kennimenn þeirra tíma hafa annað hvort ekki verið færir
um að útrýma, eða ekki kært sig um það. Ég á við þessa forynju- og vættatrú, sem
ríkir svo mjög meðal landsmanna. Þeir halda, að vættirnar hafist við hér og hvar
í tjörnum, klettum, hömrum og svo framvegis Þessi gömlu óðul þeirra mega ekki
snertast, þótt líf manns liggi við. Annars verða vættirnir reiðar og vinna
mönnum og skepnum tjón. Séu það tjarnir grasi vaxnar, fellir búandi fyrr
bjargræðisgrip sinn en hann noti sér þvílíkt gras." " Hafið þér, herra biskup,
séð slíkar álfastöðvar?" spurði höfuðsmaður. " Já, margoft," kvað biskup. " Það
hefur jafnvel borið við á vísitazíuferðum, að hinir og aðrir hafa í bezta skyni
varað mig við að reisa tjöld mín, þar sem slík hjátrú lá á." " Og hafið þér þá
hlýtt viðvörunum þeim?" spurði höfuðsmaður. " Ekki nema þegar þær hafa verið
ferðaáætlun minni samhljóða," sagði biskup. " Hefur yður þá aldrei orðið hált á
óhlýðni yðar?" spurði höfuðsmaður. " Svo sögðu sveinar mínir," mælti biskup. "
Einhverju sinni áði ég í slíkri álfabrekku móti góðra manna ráði. Féll hesturinn
þá undir mér, er ég var kominn yfir Fagradalsskarð, svo að hægri hönd mín vatzt
um liðinn, og ég lá hálfa aðra viku í Berunesi, þar til verkinn dró úr." "
Þessir ósýnilegu landsbúar gjalda víst ekki konungi sínum skatt," sagði
höfuðsmaður og hló. " Það er minna um það," sagði biskup og hló sömuleiðis,"
enda hafa þeir líklega áskilið sér lönd sín laus við alla þegnskyldu, áður en
landið kom undir konung. Þeir halda síðan rétti sínum betur en landsmenn sjálfir
hafa gjört." Í sama bili gullu hátt við kirkjuklukkurnar, og minntu allar á
helgi sunnudagsins. Hópar af kirkjugestum streymdu að úr öllum áttum, því að
kveldinu áður var fólki gjört viðvart, að höfuðsmaður sæti messuna þann dag.
Hver, sem gat, reið því til kirkjunnar, börn og gamalmenni, hvað þá aðrir. Allir
vildu sjá höfuðsmann landsins í hinum gullsaumuðu, dönsku einkennisfötum, með
korða við hlið og krossa á brjósti. Slíkt bar sjaldan fyrir augu almúgans.
Biskup var að vísu skrúðbúinn, er hann vígði presta, en ekki þannig, og alls
engan korða bar hann, enda er drottins kirkja heldur ekki neinn vígvöllur
veraldlegrar sigurdýrðar, og þurfti því ekki korðans við. Mennirnir hafa nægan
tíma til að dást að hinum glæstu hjörtum og tign eigandans annars staðar en í
guðs helgidómi, einmitt þar sem maðurinn á að leggja niður sína rotnu dýrð. Eins
og goðin forðum svifu létt og ljómaskreytt um hina himinbláu Bifröst, þannig
sveif nú tignarskari Skálholts með biskup og höfuðsmann í broddi fylkingar, ekki
um hæðahvolfin heldur á jörðu niðri, því að hér er manna-, en ekki goðaför. Bæði
karlar og konur difu sér upp undir predikunarstólnum eins og svanir af sundi.
Þar enduðu undirgöngin við háar tröppur, er lágu upp í kirkjuna. Allir gengu til
sæta sinna, frúin með hefðarkonur sínar inn í stúku sína, en biskup og
höfuðsmaður tóku hvor sitt tignarsæti við altarishornin. lotningin skein út úr
andlitum allra. Biskupsstóllinn var í fyrri daga eins konar jarlsdæmi, sem lægri
klerkar og alþýða veittu nærri guðlega lotningu, jafnvel bein nokkur af gömlu,
kaþólsku biskupunum voru lengi fram eftir öldum haldin heilög og tilbeðin, og
víða um land voru ennþá sýnilegar menjar af krafti þeirra góðu manna, til dæmis
brunnar, er þeir höfðu vígt, og fleira sem þá fékk lækningakraft. Að sönnu var
vatn þeirra nú ekki allra meina bót eins og á þeirri tíð, en heilnæmara var það
þó heldur en annað vatn, enda höfðu þeir mjög hyggilega valið hreinar og tærar
uppsprettur til slíkra hluta, sem jafnan hafa heilnæmar verkanir, þótt ekki komi
vígsla til. Nú var slík trú farin að falla í fyrnsku, að minnsta kosti átti
ekkert slíkt heima hjá meistara Brynjólfi, en þó var hann engan veginn laus við
trú á teikn, fyrirboða og þess konar smábendingar úr ímyndunarveröldinni, enda
stóð trú sumra móðurfrænda hans í þá átt. Til skamms tíma hafa einnig mörg smá
hindurvitni loðað við jafnvel gáfaða og menntaða menn, því að menntunin gengur
eins og allt í mannlífinu aðeins fet fyrir fet áfram, og því er ekki að búast
við, að snillingar fyrri tíma standi frammi fyrir samtíðar- og seinni tíma
mönnum sem alfullkomnar verur. Það auðnast heldur ekki vorra tíma spekingum, sem
vísindin hafa síðan í svo marga áratugi verið að ryðja veg. Nei, þeir standa
jafnmörgum göllum hlaðnir, þrátt fyrir hina vaxandi menntun, eins og hinir eldri
án menntunar þessara tíma. Báðum megin í kórnum stóðu söngmenn og reyndu ágæti
barka sinna, svo vel sem kostur var á við svo hátíðlegt tækifæri. Meðal þeirra
voru þeir Ólafur stúdent Gíslason og Daði Halldórsson, sem báðir sungu
forkunnarvel. En svo undarlega vildi til, að andstæðingar þessir stóðu hér hvor
við annars hlið. Þegar Daði sá sér fært, gaf hann Ólafi svo tilfinnanleg
olnbogaskot, sem afstaðan og þrengslin leyfðu, en Ólafur aftur á móti tvísteig
og hagaði þá jafnan svo til, að jafnan urðu tær Daða undir fótum hans. Þetta sá
meistari Brynjólfur, þar sem hann sat við altarishornið, en hann sá ekki
hnippingar Daða. Hann gaf Ólafi því vísbendingu að dveljast það, sem eftir var
messunnar, frammi í krókbekk. Þar höfðust við eftir vanda förukarlar,
utansveitarmenn og aðrir, er hvergi áttu sæti. Bekkjarnautur þeirra skyldi nú
Ólafur Gíslason vera og það vegna Daða Halldórssonar. Hvað var að setjast þar
fyrir messu? Ekkert í samanburði við það að vera rekinn þangað í ónáð. Ólafur
fann glöggt þýðinguna, og það voru engin ástaraugu, sem þeir Daði og hann gáfu
hvor öðrum, er Ólafur fór úr kórnum. En biskup var jafnan siðavandur maður og
hlífði engum lesti, í hvaða mynd, sem hann birtist, eða hver sem í hlut átti, og
kenndu margir lærðir og leikir á því. Sjálfur kappkostaði hann að ganga lýtalaus
fram fyrir augsýn manna. En að hve miklu leyti honum hefur heppnazt það, voru
margbreyttar skoðanir um. Messugjörðin fór fram á venjulegan hátt, og hélt
prestur skörulega og gagnorða ræðu um tilgang lífsins, um hverfulleik þess og
réttan undirbúning undir hið ókomna og endaði með blessunarorðum. Þar eftir fór
prestur aftur fyrir altarið. En eins og gengur, girntust ekki allir hið sama.
Sumir voru komnir í þenna helga stað af forvitni, sumir af vana, aðrir af löngun
eftir að fræða andann, og enn tveir elskendur til að innganga ævinlegan hjúskap.
Það var einn af stóls-landsetunum, sem hafði fundið, að það er ekki gott, að
maðurinn sé einn. Hann valdi sér konu eftir höfði og hjarta, og þau áttu nú í
viðurvist safnaðarins að vígjast þann dag. Brúðarbekkurinn með glitofinni
ábreiðu var settur fram, hjónaefnin voru látin setjast á hann, og þau svo gefin
saman. Að því loknu blessaði prestur yfir þau og söfnuðinn. söngmenn sungu
útgöngusálminn, klukkum var hringt, og messugjörðin var úti. Meðan hinir
fullorðnu binda tryggðabönd úti í kirkjunni, bindur æskan þau á annan hátt heima
á staðnum. Ragnheiður sýndi Þórði Þorlákssyni öll gull sín og allar brúður
sínar, en hann sýndi henni aftur í stækkunargleri sínu alls konar fagra hluti,
sem hún dáðist að. Áður en guðsþjónustugjörðin var úti, höfðu þau heitið að
skrifa hvort öðru til. Honum þótti bjarta hárið hennar fallegt. Hún klippti þá
stóran, hringaðan lokk framan úr höfðinu og gaf honum, gekk svo spéskorin hálft
ár og fékk átölur fyrir hjá móður sinni, en henni sýndist hún mega nokkuð missa,
og sá hárlokkur féll líka í góða jörð. Fólkið var aftur komið úr kirkju. Þegar
biskup og gestir hans höfðu matazt, gengu þeir inn í skrifstofu og ræddust við
um landsins gagn og nauðsynjar, um frjálsa verzlun og svo framvegis Höfuðsmaður
var mjög á móti henni og kvað hana auka sjálfræði og uppreisnaranda landsmanna.
Væri þeir nógu stæltir og óstýrilátir áður. En biskup var á öðru máli og kvað
landinu einskis verulegs frama auðið fyrr en hún fengist, en smátt og smátt
hugði hann bezt að koma henni á. Meðan þeir ræddu þetta, var kallað úti fyrir
dyrunum með nokkuð dimmri rödd: " Er meistari Brynjólfur svo nær, að hann megi
heyra mál mitt?" " Ert það þú, Björn?" sagði biskup og opnaði dyrnar og sá
brúðgumann standa frammi fyrir sér og hneigja sig. Hann var prúðbúinn á
stuttbuxum, hnepptum hátt upp á lær með sex silfurhnöppum, og í mosuðum sokkum.
Féllu bæði sokkar og buxur svo vel að fótleggjum, að mótaði fyrir liðamótum.
Maðurinn var þreklega vaxinn og kálfamikill. Að ofan var hann í sortulitaðri,
rauðbryddri síðtreyju, er hneppa mátti ofan úr gegn. Féll hún vel að.
Brjóstadúkurinn var allur útprjónaður með rósum og hringum og hnepptur undir
hönd og á öxl. Svona búinn stóð brúðguminn frammi fyrir biskupi með skotthúfu
sína í hendinni. " Hvert er erindi þitt, Björn minn?" sagði biskup, því að hann
var jafnan viðmótsþýður við landseta sína og þá aðra, er hann átti við að sælda,
þegar þeir voru honum ekki of nærgöngulir. " Ég ætla, herra, að bjóða yður í
veizluna mína og honum herra Bjálka líka, ef hann vill koma," sagði bóndi.
Höfuðsmaður stóð álengdar og virti manninn fyrir sér sem vandlegast. " Ég er
vant við kominn, Björn minn. Höfuðsmaðurinn er gestur minn, og get ég því ekki
komið. Ég óska ykkur beztu skemmtunar," sagði biskup og ætlaði að loka hurðinni.
En bóndi kvaðst vilja vita, hvort Bjálki ekki vildi þá koma. Biskup brosti og
gekk inn. " Þetta var einkennilegur maður," sagði höfuðsmaður við biskup, er
hann kom inn," og ekki svo kjarklaus sýnist mér." " Svo er," sagði biskup," hann
er einkennilegur, allveg hygginn í verklegum störfum, en kemur þó hálf
einfeldningslega fram." Höfuðsmaður brosti og sagði: " Ég hef stundum gaman af
að virða fyrir mér fólk, enda þarf ég þess með. Ég er hér útlendingur og hef í
erfiðri stöðu að standa og er ekki vel fær í málinu. Þér, biskup, sem þekkið hér
svo vel til, skýrið þér mér frá skapferli nokkurra samverkamanna minna." " Það
er mér ofvaxinn vandi," kvað biskup," því að maðurinn verður að bræðast í meira
en einum eldi áður en hann er fullþekktur. Svo margar hvatir og tilhneigingar,
sem hann hefur til að bera, svo margar sams konar eldraunir verður hann að ganga
í gegnum, áður en maður þekkir hann til fullnustu. Þér, herra höfuðsmaður, eruð
víst sjálfur miklu betri mannþekkjari en ég." " Af hverju ráðið þér það?" " Af
því, hvað þér veljið yður góða vini, til dæmis herra Þorlák." " Já, þar hafið
þér rétt. Herra Þorlákur er ágætismaður, hreinhjartað prúðmenni, sem elskar
konunginn og fósturjörðina," sagði höfuðsmaður hrærður og mjakaði höfðinu
ánægjulega niður á milli línfellinganna, sem héngu lauslega niður um brjóstið. Í
þessu drundi rödd bónda fyrir framan dyrnar: " Vill Bjálki þá ekki koma?" " Ég
var nærri búinn að gleyma, herra höfuðsmaður," sagði biskup," að bóndi sá, er
giftur var í dag, býður yðar að sitja veizlu sína í kvöld. Hann stendur fyrir
utan dyrnar og bíður eftir svari." " Ætlið þér að fara, herra biskup?" " Það er
undir atvikum komið. Reyndar sit ég sjaldan veizlur, mest sökum annríkis, en ég
get brugðið vana." " Ég hefði gaman af að fara," sagði höfuðsmaður," og sitja
einu sinni íslenzka bóndaveizlu. Ég hef séð brúðkaupssiði ýmissa þjóða á ferðum
mínum, og það er gaman að finna, hversu andi alþýðunnar speglar sig í þeim. Er
þá ekki bezt, að við förum?" " Eins og þér viljið," svaraði biskup," ég er til."
Bónda var nú sögð koma þeirra biskups og höfuðsmanns og fleiri manna af staðnum,
og fór hann glaður af stað með þau tíðindi. Á biskupssetrinu gaf þessi
veizluferð kvenfólkinu nóg að hugsa um. Höfuðsmaður var gestur biskups, og var
því blettur á heiðri hans, ef honum yrði ekki gjörð dvölin svo skemmtileg sem
unnt var. Sömuleiðis var það hneisa fyrir landið, ef höfuðsmaður bæri íslenzkum
veizlum illa söguna meðal hærri stéttar manna erlendis, því að meðal þeirra var
Brynjólfur biskup þekktur og virtur. Voru því matreiðslukonur sendar til að
undirbúa mat og annað, er þurfti. Sömuleiðis var sent frá staðnum vín og áhöld.
" Þú ríður til veizlunnar með, Þórður minn," sagði biskup og klappaði á
herðarnar á Þórði Þorlákssyni. " Já, herra," svaraði Þórður stillt. " Þú varst
ekki í kirkjunni í dag?" spurði biskup ennfremur. " Ég lék mér við börnin,"
sagði Þórður feiminn og vafði um leið hárlokk Ragnheiðar um fingur sér. Biskup
sá það og sagði brosandi: " Manstu, þegar þú rændir mig forðum höfuðfatinu heima
á Hólum?" " Nei, já, herra!" " Roðnaðu ekki af því. Hver veit, nema við eigum
eitthvað meira saman að sælda seinna? En komum nú af stað." Síðan var riðið af
stað til veizlunnar. Þegar gestirnir voru komnir þangað, settust allir að
veizlunni, og fór allt prýðilega fram. " Þess bið ég alla," kvað höfuðsmaður,"
að skemmta sér eins og þeim bezt þókknast, þótt ég sé hér, og breyta í engu
siðum sínum, svo að ég geti hér af gjört mér í hugarlund, hvernig íslenzkar
almúgaveizlur fara fram." Allir glöddust við orð höfuðsmanns, og tókst nú hin
bezta skemmtun. Skál brúðhjónanna var drukkin, og hljómuðu margar heillaríkar
óskir frá hærri sem lægri. Og þó að ekki hefði hrinið meira en tíundi hluti
þeirra á brúðhjónunum, þá hefðu þau ekki staðið að baki Salomoni konungi að
gæfu, en það er hvort tveggja, að ekki fylgir ævinlega hugur máli, enda virðist
svo, sem óskirnar falli ekki ævinlega í góða jörð. Brúðguminn kvað mikið
gæfulega hafa tekizt til með veðrið, því að það yrði sannreynt, að hagurinn yrði
sem dagurinn. Væri þoka brúðkaupsdaginn, yrði hjónabandið meinlaust og
gagnslaust, væri ofveður, yrði samlífið stirt, væri döggfall mikið, væri það
órækt merki upp á marga afkomendur. Svo hafði verið þennan morgun. Þannig taldi
hann upp grúa af gömlum bábiljum um veður og margt annað. Höfuðsmaður ritaði
eftir sem mest hann mátti. Kæmist hann í vandræði með að skilja, var skrifari
hans til hjálpar, sem var íslenzkur, en Bjelke var sjálfur skarpur og lagði
töluverða stund á málið, en við biskup og aðra lærða menn talaði hann dönsku og
kryddaði hana ekki allsjaldan með latínu, eins og þá tíðkaðist, þegar um
vísindaleg málefni var að ræða. Biskup lagði fátt til og var auðsjáanlega minna
hreykinn af þjóðtrú landsmanna en bóndi, sem oft sagði upp úr miðri ræðu: " Er
það ekki svo, meistari Brynjólfur?" Loksins fór höfuðsmaður að fá nóg af sögum
bónda, sem bar óðar á en skilningur hans þoldi. Hann sneri sér því að biskupi og
sagði, um leið og hann virti fyrir sér vínstaup mikið, er stóð á háborðinu: "
Hér er þá kominn læknisguð Forn-Grikkja, Æskulap." Neðri hluti staupsins var
nefnilega síðskeggjaður, eldri maður og studdist við höggormi vafinn staf. "
Ekki bjóst ég við að sjá slíkan grip í íslenzkri almúgaveizlu." " Staupið gaf
mér grískur ferðamaður, er ég þekkti í Kaupmannahöfn," mælti biskup. " Hann hét
Nikephorus, af ætt miðalda söguritaranna, ágætur og fluggáfaður maður," bætti
biskup við, gramur með sjálfum sér yfir, að staupið skyldi þannig koma því upp,
að munirnir væru úr biskups- en eigi bóndagarði. Meðan þessari ræðu fór fram,
höfðu yngri mennirnir skemmt sér við leiki í óæðri stofunni, fyrst við gamlan,
aflagðan stígdans og svo við kappræður, sem þá tíðkuðust mjög, og var þá ekki
ævinlega valinn góður málstaður. Þvert á móti. Sá, sem gat bezt varið einhvern
löst fyrir árásum mótstöðumannsins, hann þótti vera góður vitsmunamaður. Þannig
urðu til nokkrar útgáfur af" vörn lyginnar" og fleirum þess konar ritum. Úr
þessu húsi var innangengt í veizluskálann, og mátti þaðan sjá inn um allt húsið,
hvað hver tók sér fyrir hendur. Höfuðsmaður gaf öllu nákvæmlega gaum. Meðal ungu
mannanna voru þeir Daði Halldórsson og Ólafur Gíslason, og mættust þeir þarna
fyrst eftir það, sem undangengið var í kirkjunni, og með engri blíðu, sem nærri
má geta. En þó að allar veizlur séu í raun og veru hver annarri líkar, að því
leyti sem tilgangurinn er, að gleðja sig og aðra, og að njóta sem bezt þeirra
fáu augnablika, sem veizlugleðin lætur í té, þá skulum vér þó renna
ímyndunaraugum vorum yfir þennan forna veizlusal, sem nú er fyrir löngu hruninn
niður í grunn, þegar borð voru tekin burtu, og hver var farinn að skemmta sér
eftir eigin geðþótta. Til hægri handar situr brúðguminn ennþá og heldur báðum
höndum konu sinnar á milli sinna breiðu og sterklegu lófa. Þau horfast í augu,
og augun spá happasælum dögum í vændum. Að vísu skilur enginn óviðkomandi málið,
en af unaðsbrosinu, sem leikur um varir þeirra, má ráða gátuna á þann veg.
Biskup sat við skáktafl og tefldi við Torfa prófast, frænda sinn. Það var
taflborð biskups, flutt þangað um kveldið í því augnamiði. " Drottning þín er í
hættu, frændi" sagði biskup. " Gættu þess, að ég krói hana ekki inn í hornið.
Látir þú hana svona ganga úr greipum þér, ertu ekki fær um að hafa
Gaulverjaprestakall á hendi." " Ekki er ið sopið, þótt í ausuna sé komið,
herra," sagði Torfi prófastur og skákaði riddara fram á borðið. " Hana þá, nú er
frúin mín í veði," sagði biskup," ætíð er mér illa við krókavegina." Skammt frá
þeim sat höfuðsmaður og ræddi við Staða-Svein gamla. Hann var lítið eitt ölvaður
og þess vegna í meira lagi ræðinn, og sagði hann höfuðsmanni sem greinilegast
frá aftöku Jóns biskups Arasonar og sona hans og um öll þam teikn, er sézt hefðu
áður, bæði á himni og jörðu. " Það sáust loftsjónir, svipir dauðra manna og
jafnvel himininn grét blóði," sagði hann," áður en þau býsn urðu." " Hversu
atvikaðist það?" spurði höfuðsmaður. " Það var snemma vorið áður, að margir
blóðdropar duttu úr loftinu og lituðu steinana, þar sem þeir feðgar voru höggnir
tæpu ári síðar." " Nei, það er ormur einn," tók höfuðsmaður til orða," sem
þrisvar skiptir um hann, og síðast verður hann að vængjuðu fiðrildi, en við þá
umbreytingu kemur þessi vökvi fram, sem líkist blóði og fellur til jarðar." "
Nei, herra höfuðsmaður! Það var eins vissulega blóð og blóð rennur í æðum
mínum," sagði Sveinn," faðir minn sá það með eigin augum. Ég sá það ekki, því að
ég fæddist miklu síðar." " Ég rengi þig ekki um, að fólki hafi sýnzt það vera
svo," sagði höfuðsmaður," því að 1608 rigndi sams konar blóði kringum bæ einn á
Suður-Frakklandi, og hugðu klerkar og munkar það fyrirboða illra tíðinda.
Sömuleiðis árið 1296 komu þess konar blettir á oblátu hjá Gyðingi einum, og tók
fólk það sem merki upp á reiði guðs yfir Gyðingaþjóðinni, og var fyrir það
myrtur grúi af Gyðingum, til að fullnægja þessu ímyndaða réttlæti, svo að fleiri
hafa villzt á þessu teikni, en það er allt gjörsamlega náttúrlegt." Sveinn
hristi höfuðið alveg forviða og sagði við og við: " Nei, hver óvenja! Hreint er
ég hissa!" Eins og áður var á vikið, sátu nokkrir ungir menn í óæðra gestahúsinu
og kappræddu. Lenti þeim Daða og Ólafi helzt saman við þetta tækifæri, og varði
hvor sitt mál framar með kappi en forsjá, eins og ungum og óreyndum mönnum er
svo gjarnt til. Höfðu margir, bæði karlar og konur, dregið sig í hópinn, og það
roskið og ráðsett fólk. Þangað gekk nú líka höfuðsmaður, hann var orðinn
góðglaður af víni og búinn að fá nóg af rausi gamla Sveins. Umtals- eða
þrætuefni þeirra Ólafs og Daða var mannlífið, þetta mikla umtalsefni voldugra
sem vesalla, þessi gáta, sem gengur óráðin frá einni öld til annarrar, það er að
segja, óráðin af jarðnesku hyggjuviti. Daði færði því allt til gildis, en Ólafur
allt til ógildis, án efa báðir á móti sannfæringu sinni. Ólafur horfði þá framan
í Vilborgu. Það voru jafnan hans mestu unaðarstundir, en Daði sá augu margra
hvíla á mótstöðumanni sínum með velþókknun. Það voru jafnan hans verstu stundir.
Ræðan fór að hitna á báðar hliðar, og þar eð þetta var efni, sem mátti sækja og
verja fram í það endalausa, þá stakk höfuðsmaður upp á, að sá þeirra, sem væri
færari, skyldi verja mál sitt í ljóðum, og helzt leika undir á hljóðfæri. Skyldi
þetta vera nokkurs konar sjónarleikur til umbreytingar. Þess konar skemmtanir
tíðkuðust þá mjög í öðrum löndum. " Hver ykkar sveina vill þannig verja skoðanir
sínar?" spurði höfuðsmaður og leit á víxl til þeirra Ólafs og Daða. " Frá þeim
leik gef ég mig, herra höfuðsmaður," sagði Daði óánægjulegur á svipinn. " Ég vil
reyna að gjöra eins og þér stunguð upp á, herra," sagði Ólafur," þó að ég finni
mig lítt færan til þess." Þessari nýbreytni var tekið af öllum með fögnuði, og
Ólafur fór þegar að búa undir leikinn, en Daði varð nauðugur viljugur að draga
sig í hlé. Eins og áður er áminnzt, var Ólafur fljóthagorður, og lék hann einnig
mæta vel á fiðlu. Hann hugsaði sér að hafa leikinn þannig: Sjálfur skyldi hann
vera Bragi og sitja inn við vegg í brúðarhúsinu með gígju sína. Nokkrar ungar
konur, sem voru þar viðstaddar á skautbúningi sínum, skyldu vera gyðjur, og var
græni möttullinn, hvíta skautið og allt kvensilfrið einkar hæfilegur
gyðjubúningur. Skyldi hver þeirra koma fram fyrir Braga, annað hvort sem dyggð
eða ódyggð, og skyldi hann þá finna þeim öllum eitthvað til lasts. Þetta átti
hann að gjöra hinni fyrrnefndu áfellisræðu sinni til staðfestingar. Ekki
hlutaðist Ólafur til um það, hversu leikendur skiptu með sér hlutverkum að öðru
leyti en því, að hann kvað Daða einkar hæfan til að leika Fávizkudísina, en
þeirri uppástungu hans gaf enginn gaum nema Daði sjálfur, sem kinkaði til hans
kollinum eins og vildi hann segja: " Ég skal muna þig." Það fór seint að hlýna
um vorið eins og vant var. Fyrst kom páskahret, svo kóngsbænadagsbylur og
loksins uppstigningardagshrina, en úr hvítasunnuhretinu varð ekkert það árið,
því einmitt skömmu fyrir hvítasunnu fór að hlýna í veðrinu og gera stillur, og
um sjálfa hátíðina var indælasta veður. Í kring um bæina og til og frá um túnin
fóru að koma grænir blettir, og bændurnir í Staðarsveit fóru að tala um, að enn
væri ekki loku fyrir skotið, að grasvöxturinn yrði bærilegur, þó vorið kæmi
seint, og svo tóku þeir sér í staupinu, því siglingin var komin, og voru glaðir
eftir boði prédikarans. En hlýindin stóðu ekki nema nokkra daga. Svo fór að
smákólna aftur, og eitt kvöld horfðu margir til fjallanna fyrir ofan sveitina;
þar voru hvítleit ský að læðast fram og aftur í hægðum sínum, eins og einhver
vorkyrrð væri komin yfir þau; svo hnykluðust þau til og frá, eins og þau brygðu
sér á leik, en hvar sem þau bar frá, svo að í fjöllin sást, var allt snjóhvítt
undir þeim, og svo sleiktu þau sig sums staðar niður eftir hlíðunum og alls
staðar voru tunguförin eftir þau hvít, snjóhvít. En niðri í byggðinni stóðu
bændurnir og horfðu hryggir á snjóskýjaleikinn um fjallahlíðarnar; þeir voru að
hugsa um litlar heybirgðir og margar skepnur, og svo duttu þeim í hug konur og
börn, og enginn bóndi gekk glaður til rekkju það kvöld. Daginn eftir var komið
frost töluvert, fjöllin voru snjóhvít niður í byggð og allir grænu blettirnir í
túnunum voru horfnir; allt vorlíf var slokknað á einni nóttu, nærri því eins og
ungbarn, sem hefur enga hugmynd um gleðina sem verður þegar það lifnar eða
sorgina þegar það deyr. Svo kom kuldakast, stirt og harðneskjulegt; stundum
þurrviðri með norðanhrinum, frosti á nóttum og kulda á daginn, og stundum
kafaldshryðjur, sem af einhverri kuldaglettni gerðu stórar spildur í sveitinni
alsnjóa, en gengu meinlausar fram hjá heilum jörðum. Það var því ekki nema
eðlilegt, þó Bergur á Hóli færi, þegar ein hryðjan var nýafstaðin og tún og
engjar alhvítt hjá honum, en enginn snjóblettur sást hjá nágrönnum hans, að
íhuga það, hvað heimsstjórnin gæti verið óskiljanleg eða jafnvel skrítin að
leggjast nú á sig, sem minnst hafði efnin og minnst heyin, en látast ekki sjá
nágranna sína, sem báðir voru efnamenn og áttu nóg hey. Svo fór veðráttan smátt
og smátt að batna, og einn dag seint í júnímánuði var fótur og fit uppi í
prestssetrinu Stað. Bjarni Sveinsson, guðfræðikandídat, unnusti Bjargar, eina
barns prófastsins, var kominn, veðurbarinn og útitekinn eftir ferðalagið. Síra
Þórður prófastur hafði tekið á móti honum á hlaðinu í nýja klæðisfrakkanum
sínum, sem hann aldrei var í, nema þegar hann messaði heima á staðnum; á
annexíunni lét hann gamla frakkann sinn duga. Svo hafði verið sent eftir bestu
vinkonu Bjargar, sýslumannsekkjunni á Grund, næsta bæ við Stað, til þess að taka
þátt í fögnuðinum yfir því, að búið var að heimta Bjarna heilan heim eftir
ferðavolkið. Og þó var þetta það minnsta, sem síra Þórður hafði gert til þess að
gera þessa komu Bjarna Sveinssonar sjálfum honum og dóttur sinni sem
ánægjulegasta. Hann hafði sagt af sér prestsembætti og prófastsstörfum frá
fardögum. Síðan hafði hann haldið almennan safnaðarfund í prestakalli sínu, og
þaðan var sendur hraðboði til biskups með brennandi áskorun frá söfnuðinum um að
sjá um, að Bjarni yrði í kjöri við prestskosninguna í Staðarprestakalli. Það
hafði reyndar enginn lifandi maður í þeim sóknum séð Bjarna, hvað þá heldur
meir, því Björg hafði lofast honum í Reykjavík, þegar hún var á kvennaskólanum.
Þorgrímur gamli í Dal, hreppstjóri og ríkisbóndi, hafði líka á fundinum sagt það
skýrt og skorinort, að enginn í prestakallinu þekkti þennan unga kandídat
minnstu ögn, en sér þætti það hart, ef nokkur maður í prestakallinu neitaði
prófastinum sínum blessuðum um bón, sem ef til vill yrði síðasta bónin hans,
þegar hún væri þá ekki stærri en það að klóra bara nafnið sitt á lappa til
biskupsins. Á þetta féllust líka flestir, nema Ingvar í Vík, bróðir síra
Þorvalds í Ási, sem búinn var að sækja um Stað. Hann sagði upp í opið geðið á
prófastinum, að sér dytti ekki í hug að vinna það fyrir mannahylli, hver sem í
hlut ætti, að kjósa sér þann sálusorgara, sem enginn þekkti að neinu. En þeir
urðu ekki nema örfáir, sem fylgdu honum og neituðu að skrifa undir skjalið til
biskups. Og í söfnuðinum var honum lögð þessi aðferð hið versta út; allir töluðu
um, hvað það væri illa gert að vera að angra prófastinn gamla, jafnheiðvirðan og
elskaðan mann, og það af eintómri eigingirni, því ástæðan gat eðlilega ekki
verið önnur fyrir Ingvari en sú, að reyna til að koma bróður sínum að. Það er
ekki gott að vita, hvort það var þetta bænaskjal til biskups eða andlegt atgervi
Bjarna, sem olli því, að hann varð einn af þremur, sem söfnuðurinn í
Staðarprestakalli fékk að kjósa um, af þeim sjö umsækjendum, sem um brauðið
höfðu sótt. Sumir gátu þess til, að það hefði gert nokkuð í þessu efni, að sú
fregn var altöluð syðra og höfð fyrir satt, að sóknirnar í Staðarprestakalli
væru einráðnar í að gerast utanþjóðkirkjusöfnuður og kjósa Bjarna fyrir prest
sinn, ef neitað yrði um að fá að kjósa um hann. Enginn maður í Staðarprestakalli
vissi neitt um þess konar samtök, og þegar það löngu síðar fréttist þangað, var
þess almennt getið til, að prófasturinn gamli, sem var alþekktur og átti
kunningja og vini á hverju strái, hefði laumað þessari frétt inn í höfuðstaðinn
til þess að árétta bænarskjalið til biskups. Hvernig sem í öllu þessu lá, færði
Bjarni prófasti bréf frá biskupi um að halda prestskosningarfund í
Staðarprestakalli, og þegar prófastur sá, að tengdasonur hans tilvonandi var
einn af þremur í kjöri, hýrnaði furðulega yfir honum; hann var ekki í miklum efa
um, gamli maðurinn, hver kosinn yrði. Fréttin um ánægju prófastsins var ekki
lengi að berast út úr stofunni, og hans gleði var gleði alls heimilisfólksins,
enda þótti öllum vænt um Björgu, sem staðið hafði fyrir búi með föður sínum
síðan móðir hennar dó. Vinnukonurnar voru kátar og ánægðar vegna ungu
húsmóðurinnar sinnar, og voru á leiðinni milli búrs og eldhúss að hvíslast á um,
hvað Bjarni væri dæmalaust fallegur, og hvað honum hefði þótt vænt um stúlkurnar
að sögn; vinnumennirnir voru að gera sér erindi fyrir stofugluggana, til þess að
geta fengið færi á að skyggnast inn og sjá einhvern snefil af fríða
tengdasyninum prófastsins. Og uppi á lofti hélt Þórunn gamla,
kararniðursetningurinn, langa blessunarræðu í rúmi sínu. En inni í
hefðarstofunni á Stað sat fyrirfólkið og var að spjalla saman. Prófasturinn
gamli hafði furðulegt lag á því, þegar hann átti viðræður við menntaða menn, að
benda ætíð umræðunum að einhverju alvarlegu efni, helst því, sem best gæti sýnt
honum lundarlag og skoðanir þess, sem hann talaði við, ef hann þekkti hann ekki
áður. Þegar hann var búinn að spyrja almæltra tíðinda úr höfuðstaðnum, fór hann
að ganga um gólf og tala um hvað veðráttan hefði lengst af verið köld um vorið
og hvað lífshagur hér á landi væri kaldranalega eintrjáningslegur. Hann sagði,
að sér fyndist veðurlag og loftslag með ýmisskonar klakafargi setja sýnilegt
mark á allan landslýðinn hér, gera hann staurslega stirðan og framkvæmdardaufan
og kynlega einelskan að volæðinu. Út úr því spunnust all-langar umræður. Menn
greindi á um orsökina. Bjarni vildi ekki aðhyllast þá skoðun tengdaföður síns
tilvonandi, að það væri loftslaginu að kenna, að menn hér á landi væru svona;
hann sagði, að þessi stirðleiki og framkvæmdardeyfð væri engu öðru að kenna en
óánægjunni með allt og alla, sem væri orðin eðli manna hér, og væri komin af
því, að menntunin og menningin væri ekki búin að ryðja sér hér til rúms nema að
hálfu leyti; mönnum hefði furðanlega heppnast að læra það af útlendingum að gera
miklar kröfur til lífsins, en hitt hefðu menn átt bágra með að læra að koma
efnahag landsins og atvinnuvegum í það horf, að landið gæti borið slíkar
lífskröfur. " Það getur það heldur aldrei", sagði prófasturinn gamli og hristi
höfuðið," okkar land er svo ólíkt öðrum löndum, að okkar menning verður að vera
töluvert öðru vísi en annarra landa til þess að allir geti tekið þátt í henni".
" Það er ég líka hálfhræddur um, og þess vegna held ég, að langtum
heilsusamlegra væri að reyna til að gera menn ánægðari en þeir eru, heldur en að
vera að prédika fyrir þeim, að hér séu óteljandi auðsuppsprettur, en að illt
stjórnarfyrirkomulag hamli mönnum að nota þær". " Já, en það er hægra að taka
frá mönnum ánægjuna, en að gefa þeim hana aftur". " Getur verið, en eitt ráð
held ég sé þó til. Ef nógu margir kenndu löndum okkar þann einfalda sannleik, að
skylduræktin, byggð á kristindóminum sem grundvelli alls þess, sem gott er í
mannlífinu, væri hin fremsta dyggð í hverri stétt og stöðu, og ef menn temdu sér
skylduræktina í alvöru, þá er ég viss um, að meiri ánægja væri til hér á landi
en nú er. Ég er viss um, að slíkar ræður hefðu árangur, því innst inni hjá
hverjum manni er þó guðsmyndin, og hún hvetur fyrst af öllu til skylduræktar". "
Já þetta getur verið mikið falleg hugsun, en taktu nú eftir myndinni af honum
Mynster þarna á veggnum; hún Bagga okkar hefur þurrkað af henni og reynt til að
fága hana í mörg ár, og þó er myndin, eins og þú sérð, orðin stórskemmd; það
kemur af dustinu og rakanum hérna í stofunni. Ég segi þér satt, að guðsmyndin í
mörgum manni hefur enga Böggu til að fága sig og á þó við langtum meira dust og
við miklu meiri raka að búa, heldur en er hérna í stofunni. Þú getur verið viss
um, að guðsmyndinni er örðugt um flug, þegar aldurinn hleður á hana dusti og
lífið þyngir hana með raka. En nú skulum við snúa okkur að kvenfólkinu. Ég er
varla búinn að sýna þig sýslumannsfrúnni okkar. Hún er amtmannsdóttir, eins og
þú veist, hefur verið lengi í Kaupmannahöfn og meðal annars lært þar ýmsar
óprestslegar kenningar, sem hún dregur enga dul á; hún hefur líka verið í
Reykjavík, en nú situr hún hérna á næsta bæ, skemmtir sér við að fara vel með
skepnurnar sínar og lesa þýskar og enskar bækur allar mögulegar bækur, um
heimspeki, hvað þá heldur annað, en það vill til að ég er ekki skriftafaðir
hennar, því að hún hefur engan", sagði prófastur brosandi. Sýslumannsfrúin
sagði, að sér þætti ósköp vænt um að kynnast tilvonandi manni vinu sinnar, og
sagði brosandi, að sér hefði þótt gleðilegt að heyra hann halda fram
skylduræktinni, því að prestarnir núna hefðu varla tíma til að nefna neitt nema
trúarfræði. Svo sneri hún sér að prófastinum og sagði: " En því látið þér okkur
ekki heyra, hvaða dyggð í lífinu þér teljið fremsta; þér tókuð eitthvað svo
dauflega í skylduræktina hjá Bjarna kandídat". " Það gerði ég nú reyndar ekki,
en mér er engin launung á því", sagði prófastur fremur alvarlegur," að því
lengur sem ég hef lifað, því betur hef ég sannfærst um, að eitt er hverjum
kristnum manni nauðsynlegt, og ef ég ætti að binda alla mína löngu lífsreynslu í
einu orði og leggja hana fyrir aðra til eftirbreytni, þá væri það orðið"
fyrirgefðu". Fyrirgefningin er sú blessunarríkasta dyggð í lífinu, því hún
veitir í einu bæði manninum sjálfum og öðrum frið og ánægju". " Og ef ég ætti að
segja, hver ég held að sé sú blessunarríkasta dyggð", sagði sýslumannsfrúin
hálfbrosandi," þá er það sú, að þykja aldrei vænt um neitt; þá hefur maður bæði
frið við sjálfan sig og aðra eins og með fyrirgefningarreglu prófastsins, og á
þá líka svo hægt með að fylgja skylduræktarlögmáli kandídatsins". Svo hlógu þau
öll dálítið að fyndni frú Önnu, og svo fór Björg að biðja hana að syngja, og hún
tók gítar Bjargar niður af veggnum, stillti hann og fór svo að spila og syngja
undir. Það var fríð kona hún frú Anna; þó hún væri komin um þrítugt, var hún
furðulega ungleg. Þær voru harla ólíkar vinurnar, hún og Björg. Anna var meðalhá
vexti, fremur holdug, hafði dökkt hár, var móeyg og föl í andliti, og allar
líkamshreyfingar hennar voru fullar yndis og mjúkleiks. Björg hafði ljóst hár,
blá augu, var há vexti og grannvaxin, og þó líkamstilburðir hennar væru fremur
stirðir og seinir, bauð hún einstaklega góðan þokka af sér, því að augnaráðið og
allt viðmót var hýrt og blátt áfram. Frú Anna hafði hreina og fallega rödd, og
þegar hún var búin að syngja nokkur lög, hætti hún að syngja, og spilaði
sönglaust á gítarinn eftir sínu höfði. Bjarni hafði einstaklega mikið yndi af
söng. Hann þóttist aldrei hafa heyrt spilað svo á gítar fyrr. Fingurnir litlu
þutu, snjóhvítir og mjúkvaxnir, eftir strengjunum á víxl, svo skjótt sem leiftur
bæri fyrir, og toguðu svo fram einhverja furðulega kynjatóna, fulla af sorg og
söknuði, sem þyrluðust hver á annan, knúðust svo af einhverju samræmisalmætti
til að tengjast saman og mynduðu svo einhvern ókleifan hring, sem alltaf varð
stærri og stærri og sem eins og hrópaði einum rómi í himininn um óslökkvandi
sorg. Frú Anna hallaðist aftur á bak í hægindastólnum fram við gluggann, leit út
og lét löngu og dökku augnahárin hálfskýla augunum. Bjarni gat ekki haft af
henni augun; hann horfði á fingurna litlu, handlegginn snjóhvítan og mjúkan, sem
ermin togaðist upp eftir, og á fótinn, sem gægðist óvart út undan pilsinu á
fótaskörinni. Svo hætti hún allt í einu í miðju kafi, stóð upp, lagði frá sér
gítarinn og bað prófastinn að láta nú leggja á hann Grána sinn, fór sjálf út til
þess að líta eftir, hvernig það væri gert, fór svo í reiðföt sín, kvaddi og fór
á bak, og Gráni skeiðaði með hana út túnið, yfir á melgötuna, sem lá að Grund.
Þetta gekk allt svo fljótt og Bjarni hafði hugann svo fullan af gítarspilinu, að
hann var nærri því í leiðslu, þangað til frú Anna skeiðaði út úr tröðunum. " Hún
er bæði fríð og gáfuð hún frú Anna", sagði prófasturinn, þegar hún var farin,"
þótti þér hún spila vel?" " Dæmalaust vel". " Svo! Mér finnst alltaf einhver
óviðkunnanlegur tryllingsskjálfti á öllu hennar spili. Hún er eitthvað öðru vísi
en annað fólk. En skemmtileg er hún og lesin". Svo fylgdi prófastur Bjarna til
svefnherbergis hans við hliðina á stofunni og bauð honum góða nótt. Og Bjarni
fór að hátta, en gat ekki sofnað lengi fram eftir nóttinni, þó hann væri
þreyttur eftir ferðina; hann var að hugsa fram og aftur um það, sem fyrir hann
hafði borið um kvöldið. Og þegar hann loksins sofnaði, þá dreymdi hann ekki um
unnustu sína, heldur bara um sýslumannsekkjuna á Grund. II Frú Anna reið svo að
segja í einum spretti heim að Grund, enda var vegurinn ekki nema
stundarfjórðungsreið og svo að segja allur ein slétt melgata. Þegar hún kom
heim, stóðu nokkrir af vinnumönnunum hennar á hlaðinu; allir tóku ofan og
ráðsmaðurinn stökk strax fram úr hópnum og fór að spretta af Grána, þegar frúin
var komin af baki. Svo fór hún inn í bæ og kom aftur með fulla mjólkurskál, og
Gráni kom strax til hennar, stakk múlanum ofan í mjólkurskálina og sötraði hana
í botn; síðan kippti hann hausnum upp allt í einu, svo mjólkurdroparnir hrutu af
flipanum í allar áttir, og horfði á Önnu dálitla stund, og hún lagði vangann
ofan á ennið á honum, klappaði honum nokkrum sinnum um hausinn og togaði hann
svo með sér út í hlaðvarpann, og skildi þar við hann. Síðan spurði hún
ráðsmanninn eftir heimilisverkum, sagði honum að láta fólkið fara að hátta og
gekk sjálf inn í svefnherbergið sitt, lítið en ofboð nett herbergi sem sneri
fram á hlaðið. Þegar hún var búin að láta rennigluggatjaldið niður, fór hún að
afklæða sig, en hætti svo allt í einu í miðju kafi, settist á stól við
náttborðið, studdi hönd undir kinn og einblíndi fram fyrir sig. Svo stóð hún upp
eftir góða stund og hélt áfram að afklæða sig, en þegar hún var komin upp í
rúmið, ætlaði hún aldrei að geta sofnað; svo tók hún ljóðmæli Jónasar
Hallgrímssonar, sem alltaf lágu á náttborði hennar, las í þeim hvert kvæðið á
fætur öðru, þangað til mjúk og hlý kyrrð færðist yfir hugsanir hennar, og
loksins sofnaði hún með Jónasar ljóðmæli liggjandi ofan á yfirsænginni sinni.
Það gekk mikið á á Stað þessa dagana fyrir prestskosninguna. Flestir bændur í
sveitinni gerðu sér eitthvað til erindis þangað, til þess að sjá tilvonandi
tengdason prófastsins og tilvonandi sóknarprest sinn; þess vegna var alltaf
fullt af gestum á Stað frá morgni til kvölds; prófasturinn gamli var alkunnur að
gestrisni, en þessa dagana gekk hann nærri því fram af sér í því efni; hann fór
snemma á fætur og starf hans frá morgni til kvölds var að sjá sóknarbændum sínum
fyrir sem bestum veitingum og skemmta þeim svo að viðstaðan gæti orðið þeim sem
allra ánægjulegust. Á sama hátt var Björgu farið; hún var önnum kafin frá morgni
til kvölds að gegna húsmóðurskyldum sínum og sjá gestunum fyrir beina. Þess
vegna bað hún vinkonu sína, frú Önnu, að koma svo oft yfir að Stað, sem hún
gæti, og dvelja þar svo lengi á daginn, sem henni væri unnt, til þess að hafa
ofan af fyrir unnusta sínum, sem hún gat ekki gefið sig við nema höppum og
glöppum, en henni þótti svo framúrskarandi leitt, að honum þyrfti að leiðast
fyrstu dagana á Stað. Það var heldur ekki fjarri því, að Bjarna leiddist.
Prófasturinn sýndi hann öllum þessum bændum og þeir gláptu á hann, hver eftir
annan, nærri því eins og tröll á heiðríkju, en töluðu svo sem ekkert við hann,
því þeir sneru nær því eingöngu ræðum sínum að prófastinum. Og Björg sá, hvað
unnustanum bjó í brjósti, og gat þess vegna með lagni sinni oft komið því svo
fyrir, að Bjarni og Anna gátu tekið sig út úr. Stundum fóru þau inn í herbergi
Bjarna og fóru þar að spjalla saman um alla heima og geima, helst um skáldskap
eða þá um sönglist, og það samtal endaði ætíð með því, að Anna fór að spila á
gítar, og oftast nær söng svo annað hvort þeirra undir, því Bjarni söng
prýðisvel líka. Stundum fóru þau gangandi langar leiðir, helst upp í brekkurnar
í Staðarhálsi, skammt fyrir ofan Stað; þaðan var fagurt útsýni yfir héraðið og
út um allan sjó. Í veðrið voru komin hlýindi með hægum skúrum á milli, svo
vorgróðinn óx á hverri stundu. Þau höfðu bæði mikið yndi af að sitja þarna í
hálsbrekkunni og horfa yfir héraðið, virða fyrir sér þetta nýja líf fyrir neðan
sig, sem alltaf var að vaxa og þróast, og taka eftir því hvernig vorið jók veldi
sitt á hverjum degi með því að draga ljósgræna lífsblæju yfir sinuspildurnar,
gulhvítar eftir veturinn og snjóinn. Þegar þau einu sinni voru komin á stað frá
bænum í slíka göngu, sagði Bjarni hálfbrosandi: " Mér finnst að þessi
sóknarbændur þarna í stofunni skoði mig eins og sauð í réttum, og þegar þeir
horfa sem fastast á mig, finnst mér stundum að þeir á næsta augnabliki muni
standa upp og fara að þreifa á síðunum á mér og bakinu til þess að ganga úr
skugga um hvort þeir eigi að kaupa mig". " Nei, þetta er nú eintómur
hugarburður; þeir eru alráðnir í að kaupa yður". " Alráðnir". " Já, löngu
alráðnir", svo sagði Anna honum hálfhlæjandi, að sér hefði þótt svo gaman að
skylduræktarprédikuninni hjá honum fyrsta kvöldið á Stað; það væri ógnarhægt að
tala um skyldurækt, þegar aðrir væru búnir að búa manni lífshreiður, svo maður
þyrfti ekkert annað en að sitja þar eins og fugl á eggjum alla sína ævi og garga
svo til vargsins fyrir utan, sem annað hvort ætti ill hreiður eða engin: "
Skyldurækt, skyldurækt!" að búa sjálfum sér lífsstöðu með skyldurækt og
samviskusemi, og heimta það sama af öðrum í öllum þeirra lífsferli, það væri
annað. En nú hefði prófasturinn veitt honum erfðarétt á sálunum í
Staðarprestakalli og léti þær fylgja dóttur sinni eins og ærnar í kvíunum og
beljurnar á básunum. Prófasturinn hefði látið sóknarbændurna skrifa undir
bænarskjalið til biskups, og svo léti prófasturinn þá líka kjósa hann, og af því
honum væri svo tamt að fyrirgefa, þá" fyrirgæfi" hann þeim á eftir, eftir því
sem sagt væri í sveitinni, allar þeirra skuldir, því hver einn einasti bóndi í
sóknunum væri stórskuldugur honum, enda hefði hann heldur ekki heimt tekjur
sínar af nokkrum manni síðan dóttir hans lofaðist Bjarna. Bjarni staðnæmdist
alveg hissa og einblíndi á Önnu, meðan hún var að tala, og þegar hún hætti,
sagði hann: " Hvað er þetta? Ég hef ekkert vitað um allt þetta. Prófasturinn
skrifaði mér að sóknarbörn sín hefðu heyrt svo margt gott um mig, að þau hefðu
beðið um að ég fengi að vera í kjöri. Og um það að prófasturinn ætli að láta
sóknarbændurna kaupa mig fyrir skuldakvittanir hef ég aldrei heyrt eitt orð.
Trúið þér mér til þess, frú Anna, að ég vilji byggja lífsstöðu mína á vef af
undirferli og brögðum? Nei, lífsstaða mín er mér heilög og ég vil byggja hana á
réttlæti og rækja hana með skyldurækt. Sé allt eins óhreint og þér segið í þessu
kjöri mínu hér, þá segi ég prófastinum strax á morgun að ég sé ófáanlegur til að
gefa kost á mér til prests hér". " Fyrirgefið þér mér, ef ég hef misskilið yður.
Ég hélt bara, að þér væruð eins og aðrir". " Eins og aðrir?" " Já, mér finnst
einhver óhlutvendni ráða lögum og lofum hjá flestum mönnum, ekki einungis í
viðskiptum heldur einnig í hugsunarhættinum öllum. Ég hef svo oft rekið mig á,
að menn venja sig á að ljúga og hræsna fyrir sjálfum sér, þangað til þeir eru
komnir upp á lag með að réttlæta fyrir sér hvert einasta verk, sem þeir gera,
eða láta gera". " Já, því er nú verr; syndin er rík í heiminum". " Talið þér
ekki um syndina. Syndin er einmitt eitt af skálkaskjólunum, sem menn skjótast í.
Þeir telja sér trú um, að allt sé syndinni, meðfæddum breyskleika,
erfðasyndinni, að kenna og þess vegna sé það eðlilegt og náttúrlegt, og þegar
maður svo iðrist eftir verkið, einhvern tíma áður en maður deyr, þá sé allt
búið". " Svona megið þér ekki tala". " Ég verð að tala eftir lífsreynslu minni".
" Má ég reyna að sannfæra yður um, að það séu til menn, sem elska sannleikann
fölskvalaust?" " Já, sannfærið þér mig um það, en nú má ég til að fara heim.
Verið þér sælir og heilsið þér heim að Stað", og svo rétti hún honum höndina og
hann tók í hana og hélt henni nokkuð lengi, þangað til hún kippti henni fremur
hægt að sér. " Þér vitið ekki, hvaða ánægju ég geri sjálfum mér með því að
sannfæra einmitt yður um, að ég reyni til að elska sannleikann og gera það sem
rétt er. Vitið þér það?" Síðan rétti hann henni höndina aftur, en hún lét eins
og hún sæi hana ekki og leit undan, kafrjóð í framan. Svo leit hún allt í einu
við, horfði á hann ofboð litla stund dökku augunum, ljómandi af blíðu og gleði,
og rétti honum báðar hendurnar og sagði lágt: " Ég veit það á á mér sjálfri".
Svo kippti hún allt í einu að sér höndunum, stökk burt, leit allra snöggvast um
öxl sér, hýr og brosandi, og gekk svo hægt áfram, á leið heim að Grund. Þegar
Bjarni var kominn inn í herbergi sitt um kvöldið, gat hann ekki fengið af sér að
fara að hátta; hann gekk um gólf og var að hugsa um hverju hann hefði svarað
prófastinum og unnustunni við kvöldverðinn, en hann gat eiginlega ekkert munað
eftir um hvað hefði verið talað. Svo gekk hann fram að glugganum og lauk honum
upp; næturgolan þaut um andlit honum vorhlý og hressandi, og fyrir neðan túnið,
rennislétt og skrúðgrænt, tók sjórinn við. Þar léku smábárur efst á
mararfletinum, bulluðu og hossuðu sér á allar lundir, og skvettu sér svo í
einhverjum æskugáska upp í fjöruna. Það var nærri því eins og þær hugsuðu sér að
kitla smáhnullungana þar, langaði til að spreka þeim til og láta þá finna lífið
og vorið; en svo hoppuðu þær aftur, eins og þær yrðu hræddar við hvað landið
væri kalt og tilfinningarlaust að taka á. Bjarni litaðist um; það var þéttbýli í
kringum Stað; en allir þessir bæir voru eins og steinsofnaðir, og hann sá
hundana liggja fram á lappir sínar í hlaðvörpunum, sofandi eins og allt annað.
Hann leit yfir að Grund; þilin blöstu við; hann gekk inn í stofuna og sótti
kíkinn prófastsins, og í honum sá hann glöggt að einn glugginn á Grund var
opinn, og honum sýndist ekki betur en að einhver lægi úti í honum. Hann lagði
frá sér kíkinn, fór út um gluggann, lét hann hægt aftur á eftir sér, hljóp svo
dálítinn sprett frá bænum, fór svo að ganga hægara dálítið, en hljóp þó alltaf
við fót eftir melgötunni að Grund. Og þegar hann kom þangað sá hann að frú Anna
lá úti í glugganum og horfði á hann, og hann gekk þegjandi að glugganum, nærri
því utan við sig, rétti henni höndina og stökk inn um gluggann. Svo stóðu þau
dálitla stund og horfðu hvort á annað, alveg orðlaus. " Ég vissi, að þú mundir
koma; ég beið þín", sagði Anna í hálfum hljóðum. Svo hljóp hann um hálsinn á
henni, þrýsti henni að sér, kyssti hana á munninn, hárið, vangann, svo hún
ætlaði varla að ná andanum, og svo hélt hann henni frá sér og horfði á hana
kafrjóða og feimna, og svo þrýsti hann henni að sér aftur, og þegar hann loksins
kom upp nokkru orði, sagði hann: " Ég kem til þín af því að ég veit að hjá þér
einni finn ég alla þá unun, sem mig hefur dreymt um, og kem til þín auðmjúkur" "
Nei, þú kemur til mín eins og kóngssonurinn í þjóðsögunum, til að leysa mig úr
álögunum". " Úr álögunum?" " Já, ég er, eða réttara sagt var, í álögum þú leysir
mig". " Hvernig get ég leyst þig úr álögum? hvaða álögum?" " Það er löng saga",
og svo leiddi hún hann að legubekknum og þau settust bæði niður, og hún tók aðra
hönd hans og hélt henni fastri milli beggja litlu handanna sinna meðan hún var
að tala: " Náttúran hefur gefið mér eldheita þrá eftir lukku. Og svo hefur mér
ekki boðist annað en að fá einu sinni í æskunni að eiga gæfuna fáeina daga svo
slokknaði allt eins og stjörnuhrap. Síðan hefur ævin ekki gefið mér neitt nema
hjónaband, ofboð stutt, sem betur fór en eftir þessa æskusýn hef ég fundið
hvernig hvert ár og hver dagur hefur hneppt mig í einhvern líkkistuþröngan
dofakufl. Ég hef fundið lífið í mér, sárþráð einhverja augnabliksskímu af lukku
og fundið svo bara hvernig kuflinn þrengdi að mér meir og meir. Og ég vissi að
það var til ein lækning, blessuð sjálfsafneitunin, sem mennirnir telja það
göfugasta og besta af öllu. Ég vissi að ef ég tryði því að þetta væri mér fyrir
bestu, að líkkistukuflinn væri náðargjöf, og ef ég gæti sagt: guði sé lof, mér
líður vel þá gæti ég gleymt kuflþrengslunum og dofnað upp róleg, þangað til
enginn lífsneisti væri eftir í mér. En ég gat það ekki, ég get það aldrei.
Sjálfsafneitunin drepur það, sem æðst er og göfugast í manneðlinu; hún er bara"
morfin", kristilegt" morfin". En" morfin" svefn er ekkert líf, og ég elska
lífið. Og svo komst þú og leystir mig úr dofakuflinum". Bjarni einblíndi á hana,
meðan hún var að tala; hann hafði aldrei séð svona fagran kvenmann, aldrei svona
yndislega breytilegt andlit; geðshræringarnar þutu yfir það eins og leiftur og
hver hugsun gaf því sinn svip og sitt líf. Og þegar hún þagnaði, gat hann ekkert
nema lotið niður að henni og sagt lágt og hlýlega: " Skelfing, skelfing hefurðu
mátt taka út. En nú byrjar ný tíð fyrir okkur báðum". " Já, já, nú byrjar ný
tíð, mig hryllir við öllu þessu gamla". " Við skulum bara hugsa fram, fram í
tímann". Svo fóru þau að tala um, hvað mikið gagn mætti gera í félagslífinu,
þegar unnið væri með samviskusemi, og hvað ógnarmörgu þyrfti að breyta þar í
héraðinu og koma í nýtt horf, og hvað áríðandi væri að þreytast ekki, þó erfitt
gengi í fyrstunni. Þeim kom saman um, að fyrst af öllu þyrfti að breyta
hugsunarhætti manna, kenna þeim að dæma fordómalaust, og að hræsna ekki fyrir
sjálfum sér eða réttlæta fyrir sér öll rangindi og ósannindi. Skelfing fannst
þeim ánægjulegt að hugsa til að ganga tvö saman að hverju verki, eiga saman
hverja einustu hugsun og hafa saman ánægjuna af því að sjá hana þróast og vaxa
eins og vorlíf og bera ávöxt í félaginu kringum þau. Og svo horfðu þau hvort á
annað og töluðu um ástina, þeirra eigin ást, hvað hún væri heit og hvað hún væri
sterk, þessi gömlu orð, jafngömul mannkyninu og þó alltaf ný fyrir þá, sem tala
þau í alvöru. Og sumarnóttin breiddi sig ástrík og mild yfir héraðið, þrýsti
daggardropunum, himinskærum og frjóvgunarfullum, á hvert einasta strá, sem rétti
höfuðið upp úr moldinni til að ná í vætuna, svo það gæti lifað, dró líknandi
kyrrðarblæju yfir land og sjó, til þess að allt líf gæti hvílst og búið sig
undir að njóta ljóssins næsta dag. Og allar ár og lækir runnu með töfraværð í
næturkyrrðinni, svo niðurinn suðaði um allt héraðið eins og draumhýr ánægjuboði.
III Bjarni vaknaði seint morguninn eftir. Hann lá dálitla stund kyrr í rúminu og
var að rifja upp fyrir sér allt, sem gerst hafði um nóttina og daginn áður, og
fylltist undursælli gleði, þegar hann hugsaði til Önnu. Hvað hún var öllum öðrum
stúlkum, sem hann hafði þekkt, auðugri að ástarhita og fegurð, og hvað hún var
framkvæmdardjörf og vitur. Og þó fannst honum einhvern veginn eins og gleðin
væri ekki óblandin; hann var nærri því hissa á, hvað menn hugsuðu lítið, þegar
ástin gagntæki þá. Í gær hafði hann ekki hugsað minnstu ögn um unnustu sína og
því síður um prófastinn, en í dag bar af þeim einhvern skugga á ánægju hans.
Hann þurfti að losast frá Stað sem allra fyrst, strax í dag, og fara svo
alfarinn að Grund. Hvað hirti hann um þetta prestakall? Honum stóð alveg á sama
um öll prestaköll í veröldinni. En hann þurfti að tala við prófastinn, þennan
gamla ref, sem hafði ætlað að byggja honum lífsstöðu á eintómum vélabrögðum. Og
svo þurfti hann að segja slitið við Björgu. Hann fór að fara á fætur, hægt og
seint, og líta út um gluggann yfir að Grund; svo renndi hann augunum fram á
sjóinn og hafði gaman af að sjá, hvað Staðarhólminn var alþakinn fugli. Og þessi
litli hólmi gaf af sér um 200 pund af dún. Skelfilegur arður af svona litlum
bletti. Staðarbrauð var, ef til vildi, besta brauðið á landinu, tekjumikið, hægt
og skemmtilegt. Öllu, öllu þessu kastaði hann frá sér fyrir Önnu. Átti hún nú
allt þetta skilið? Jú, jú, hvernig gat nokkur efi leikið á því? Svo stóð hann
kyrr dálitla stund. Hann sá að Björg kom út úr bæjardyrunum og fór að gefa
hænsnunum. Hænurnar þutu til hennar hver í kapp við aðra, allar gargandi af
gleði, og hún fleygði til þeirra korninu og strauk svo ánægjuhýr um bakið á
þeim. Svo leit hún upp í gluggann, sá Bjarna og sagði: " góðan daginn", og hann
tók undir, gekk frá glugganum og fór að hugsa um hvað andlitið á Björgu væri
unglegt og góðmannlegt, allt eitt ánægjubros, sem bauð honum" góðan dag", og
hann fór að velta fyrir sér í huganum hvað hún væri yndislega kvenleg hún Björg,
ekki eins heit og eldfjörug og Anna, en þó svo mild og ánægjuhlý; það var varla
annað hægt en að bera hlýtt þel til Bjargar. Og nú átti hann að fara að segja
henni upp. Það var ekki annað hægt. Hvað honum fannst þungt að þurfa að leggja
sorgarsvip yfir þetta yndislega andlit. En hvað áttu allar þessar hugsanir að
þýða? Elskaði hann kannske Björgu? Elskaði hann þá ekki Önnu? Eða elskaði hann
þær báðar? Honum blöskraði að hugsa til þess, að það var nærri því eins og
einhver heiðinglegur fjölkvænisandi yfir hugsunum hans. Honum fannst hann vera
flæktur í eitthvert net, og það var eins og hann gæti hvergi komið
skylduræktartilfinningu sinni að til að leysa úr netinu. En hverjum var allt
þetta að kenna? Hver hafði hrundið honum í þetta dý? Jú, hann sá það strax. Það
var prófasturinn gamli. Allt þetta var engum að kenna nema honum. Hann hafði
ætlað að koma honum að Staðarbrauði með vélum og brögðum, og sú frétt hafði
dregið hug hans með gremju frá honum og dóttur hans líka. Prófasturinn sjálfur
og enginn annar var orsök í því, ef dóttir hans, og það slík dóttir, missti alla
lífslukku sína. Hann var búinn að klæða sig og opnaði svo gluggann og leit út á
túnið og fram í hólmann. Hvað forsjónin hefði gert þetta Staðarbrauð dásamlega
úr garði, hugsaði hann með sér. Svo fór hann niður til prófastsins. Prófastur
var sestur að morgunverðinum og Bjarni settist niður líka til þess að sýna
honum, hvað hann gæti verið kaldur og rólegur. Prófastur var hinn glaðlegasti á
svipinn og fór strax að spauga við hann um það hvað hann hefði verið mikið með
frú Önnu daginn áður, og sagði: " Varaðu þig á henni frú Önnu, hún er hættuleg;
ég er nú reyndar ekki hræddur um þig, þegar Bagga mín er öðrum megin, en
hættuleg er hún; mér liggur við að segja, að það sé eitthvert heiðinglegt
töframagn yfir allri hennar fegurð, ytri og innri". " Svo hafið þér reynt það?"
Prófastur þagði litla stund og horfði út um gluggann eins og hugsandi, og þegar
hann fór aftur að tala, var málrómurinn nærri því raunalega alvarlegur: " Já,
Bjarni minn, ég hef reynt það, hún hefur töfrað mig, gamla manninn, svo að ég
hef beðið hennar". " Þér beðið hennar?" " Já, en guð frelsaði mig". " Frelsaði
yður?" " Já, hann lét hana neita mér hreint og beint; hún þvertók fyrir allt og
sagði sér gæti aldrei þótt vænt um mig. Síðan hef ég aldrei getað fullþakkað
guði að svona fór. Þegar frá leið fór ég að sjá að milli okkar gat engin ást
orðið; hún er barn þessa heims en ég ekki; milli okkar er mikið djúp staðfest.
Þó ég hafi gaman af að hún komi hérna til að skemmta aumingja Böggu minni í
einverunni, þá eru í raun og veru ekki meiri samgöngur milli okkar innra eðlis
og hennar eðlis en á milli heimsskautanna. Hún er af öðru sauðahúsi en við.
Allur auðmýktarandi kristindómsins stendur henni eins fjarri og tunglið". Bjarni
fann, að það var einhver snefill af sannleik í þessum orðum um Önnu, kristileg
auðmýkt var henni ekki eiginleg. En því var nú prófasturinn að dæma? Honum var
nær að hugsa um sínar eigin gerðir, og hann sagði ofboð rólega: " Ég ætlaði að
tala við yður um þennan undirbúning undir prestskosningu, sem þér kvað hafa gert
hér. Ég hef ekki heyrt það fyrri en í gær. Annars hefði ég sagt yður það fyrr,
að ég tek ekki á móti prestsembætti hér fyrst þér hafið látið sóknarbörnin biðja
um að ég yrði í kjöri hér, og fyrst þér neyðið þau síðan með skuldum þeirra við
yður til að kjósa mig".-" Hvað er þetta? Hver hefur getað blindað þig svona?
Hver hefur getað ofið þennan vef af ósannindum?" Og röddin skalf í prófastinum;
svo þagði hann dálitla hríð. Bjarni horfði á prófastinn og vissi ekki, hvað hann
átti að segja. En prófasturinn byrjaði aftur og röddin var róleg, nærri því
angurvær: " Nei, ég hef góða samvisku fyrir því, að ég hef í engu vikið frá vegi
réttlætisins til að koma þér hér að. Ég á bráðum að fara heim og standa
reikningsskap af mínum verkum, og ég trúi því og veit það, að prestskosningin
hérna á morgun verður mér ekki til áfellis í dómnum. Tölum nú rólega um þetta
allt, ég sé að þú ert eitthvað æstur í hug, kannske eitthvert þessa heims barn
hafi reynt til að eitra þína guðelskandi sál, tölum nú rólega, dæm þú mig og
okkar mál allt, elsku Bjarni minn, þegar ég er búinn að tala, þínum dómi vil ég
glaður hlíta, en verum báðir umfram allt hógværir eins og kristnum sæmir og
fordómalausir gerðu svo vel, hérna eru ný egg úr hólmanum okkar. Það er satt,
eins og þú veist, að sóknarbörnin hér hafa beðið um þig, en alveg af frjálsum
vilja; ég hef á engan hátt neytt þau til þess. Átti ég að banna þeim að biðja um
þig? Þau hafa kannske ímyndað sér að mér væri kærast að þið Björg tækjuð hér við
öllu eftir mig, og hafa svo, þegar þau nú höfðu heyrt getið um þína miklu
hæfileika og hvað þér væri sýnt um prestsskap viljað sýna mér eitthvert
elskumerki fyrir fjörutíu ára sálusorg hér í sóknunum. En átti ég að banna þeim
það? Er mér sem guðs þjóni skipað að standa gegn góðverkum? Þetta var góðverk,
sem þeir ætluðu að sýna mér í elli minni og þó vinna sjálfum sér og guðsríki
gagn með sama verkinu. Var þetta nú ókristilegt?" Bjarni gat ekki haft augun af
þessum gamla, hvíthærða öldung, sem talaði svo rólega og bróðurlega við hann,
ungan manninn, sem hafði kastað ákæru beint í nasir honum, talaði svo
hógværlega, þó hann væri saklaus, og svaraði öllu með kristilegri auðmýkt.
Bjarni gat ekki sagt neitt, þegar hann hætti, nema: " Ég er hræddur um, að hér
sé misskilningur í tafli og að ég verði að biðja yður að fyrirgefa." " Nei, nei,
ekkert að fyrirgefa gerðu svo vel, má ég ekki bjóða þér þennan nýja lax hérna úr
henni Staðará aumingja Björg mín, hún hefur meðal margs annars lag á að bera vel
og laglega á borð, og allt sem hér er á borðinu eru bara landsnytjar á Stað,
nema brauðið. Guði sé lof, hún fær efnilegan og það sem meira er um vert hún fær
vandaðan mann. En elsku Bjarni minn," og prófasturinn lagði hlýlega höndina ofan
á handlegginn á tengdasyni sínum tilvonandi," nú skulum við halda áfram. Þú
nefndir mútur, eða hvað ég á að kalla það skuldirnar. Hér verður nú prestur
kosinn á morgun, og ég segi þér það satt, að mér dettur ekki í hug að bjóða
nokkrum manni fé til að kjósa þig, en ég ímynda mér samt, að þú verðir kosinn.
Hef ég nokkurt vald til að banna sóknarbörnum mínum að kjósa þig? Og er það nú
syndsamlegt, þó ég, eftir kosninguna gefi sóknarbörnum mínum upp þessar
lítilvægu skuldir, sem þeir standa í við mig? Mér hefur aldrei dottið í hug,
trúðu mér til þess, að láta kröfur um vesala peninga verða endinn á fjörutíu ára
sambúð í trú og kærleika við þann söfnuð, sem guð hefur trúað mér fyrir. Mér
finnst líka, að þessi lítilfjörlega uppgjöf gæti orðið einhverjum upphvatning
til þess að gera meðbræðrunum gott og temja sér miskunnsemi." Bjarni stóð upp
frá borðinu og tók í hönd prófasti: " Ég bið yður fyrirgefningar á orðum mínum,
ég ég hef ekki verið frískur í gær og í nótt, en nú ætla ég að ganga út, leita
einverunnar og koma svo til yðar aftur." Og prófasturinn lagði höndina á öxlina
á honum: " Já, leitaðu einverunnar, elsku sonur minn; láttu þar þinn endurfædda
anda leita ljóssins." Og Bjarni gekk ofan að sjó og settist þar. Hvað honum
fannst mikið um þennan prestaöldung, fullan mildi og kærleika. Hvað mikil
lífsreynsla og kristileg hógværð lýsti sér ekki í orðum hans? Bjarni fann vel,
hvað margt og mikið hann gat lært af honum. Skelfileg gæfa væri það að stíga sín
fyrstu spor á sálusorgaraveginum undir hans handleiðslu. Hvað hann hafði verið
fljótur að leysa úr þessari ósannindaflækju, sem Anna hafði ofið um hann, og
hvað allt þetta hafði verið illgirnislegt af Önnu. Prófasturinn hafði rétt fyrir
sér með hana eins og annað; hún var bara þessa heims barn; hún fyrirleit
mennina, það hafði hann svo oft heyrt á orðum hennar, og færði öll þeirra orð og
verk á versta veg, af því hún var sjálf full af hroka og þekkti ekkert til
auðmýktar kristindómsins. Hennar ást gat ekki borið neina gæfu að garði, og
þegar hann fór að hugsa um það betur, fannst honum líka, að það hefði eiginlega
ekki verið ást, sem hefði stýrt ferð sinni nóttina fyrr, heldur eitthvert æði,
einhver syndsamleg trylling. Ástin, sú rétta og hreina ást, var ekkert
algleymisæði, heldur bara himneskur friðarylur, hlýjandi og gleðjandi. Nei, hann
elskaði ekki frú Önnu, og hafði aldrei elskað hana. Hvað honum stóð mikill
stuggur af öllum þessum ástarósköpum nóttina fyrir. En hann mundi glöggt eftir
því hann hafði aldrei lofast henni, lofun hafði ekki einu sinni verið nefnd á
nafn. Hvað það var ókvenlegt af Önnu að taka karlmanni svona fljótt, svona alveg
skilmálalaust. Hann hafði meira að segja aldrei beðið hennar það hafði allt
gengið í einhverjum óhemjuskap og öllum ástarreglum verið sleppt. Hann lofaði
guð fyrir, að hann væri þó alveg óháður og óbundinn frú Önnu; hún hafði enga
kröfu til hans og hann ekki til hennar; þau voru alveg skilin að skiptum. Hann
var rólegur þegar hann gekk heim og var að hugsa um það á leiðinni hvað
ættingjaelskan væri fögur og hvað mikla gæfu hún færði mönnunum. Ef hann yrði
kosinn daginn eftir þá var það þó óbeinlínis og að nokkru leyti að þakka hinum
fyrirhuguðu tengdum við prófastinn gamla, sem söfnuðurinn elskaði svo heitt að
maklegheitum. Ættingjaelskan var fögur, hún var mannelskan í sinni fegurstu og
fullkomnustu mynd. Og þegar hann fór að hugsa betur um, fannst honum að þetta
land væri öðrum fremur gætt svo miklu af þess konar mannelsku. Það var nærri því
eins og skyldleika og mægða kærleikinn bæri veldissprotann í hverri sveit og
hverju héraði á blessaðri ættjörðinni. Hvað honum fannst þetta land hafa guði
mikið og margt að þakka, þó það væri nokkuð kalt og hrjóstugt. Hann gekk heim og
inn í svefnherbergi sitt og settist þar. Hvað honum var rótt innanbrjósts eftir
að hann var búinn að finna friðinn við sjálfan sig. Honum fannst allt gott og
göfugt í sál sinni vakna til nýs lífs, þegar hann var búinn að sigra allar
þessar óhreinu æsingar, sem hann hafði verið í seinasta sólarhringinn. Svo tók
hann bréfsefni á borðinu og ritaði á: Stað, 26. júní 1887. Háttvirta frú! Ég
flýti mér að láta yður vita, að ég hef verið svo heppinn að komast að raun um,
að allar sögur um óhlutvendni prófastsins, að því er prestskosninguna hér
snertir, eru gripnar úr lausu lofti. Ég veit að þér, sem hugsið svo vel um alla
menn, hafið ánægju af að frétta það. Ég býst ekki við að njóta þeirrar ánægju að
sjá yður, hvorki heima hjá yður eða hér fyrst um sinn, því ef forsjónin ætlar
mér þá náð að verða kosinn hér sálusorgari á morgun, þá hefi ég svo mikið að
hugsa og hér verður svo mikið umstang, að ekki er að búast við að nokkur tími
verði afgangs til annars. Ég get heilsað yður frá unnustu minni elskulegri og
frá okkar göfuga prófastsöldung. Með virðingu Bjarni Sveinsson. Hann las bréfið
yfir tvisvar sinnum, brosti svo rólega og lagði það innan í umslag; hann hafði
gaman af að orða vel bréf, og þetta fannst honum svo stutt og segja þó allt, sem
segja þyrfti. Svo fór hann til prófastsins og bað hann að lána sér dreng með
bréf til sýslumannsfrúarinnar á Grund. Prófasturinn gamli sendi dreng á stað með
bréfið og sagði lágt, en brosandi, við Bjarna: " Nú er þá allt búið?" " Já, nú
er allt búið". Og svo tóku þeir höndum saman, fast og lengi, og horfðu með
virðingu og með ást hvor á annan. IV Síra Erlendur, nágrannaprestur síra Þórðar
prófasts, stýrði prestskosningunni á Stað. Reyndar gegndi síra Þórður
prófastsstörfum ásamt prestsstörfunum í prestakalli sínu enn til bráðabirgða, en
hafði sett síra Erlend í sinn stað við prestskosninguna, því hann sagðist ekki
vilja láta ætla sér það að hafa áhrif á kosninguna með því að stýra henni. Það
kom múgur og margmenni að Stað kosningardaginn, nærri því allir bændurnir í
sóknunum og allar kosningarbærar konur, og auk þess margt fylgdarlið af unga
fólkinu. Enginn af þeim, er í kjöri voru, var við staddur nema Bjarni Sveinsson.
Síra Erlendur sat fyrir miðju borði í hefðarstofunni og jafnóðum og
sóknarnefndarmennirnir, sem sátu við annað borð þar út frá, kölluðu upp nöfn
kosningarbærra sóknarmanna, gengu þeir fram, staðnæmdust við borðið gegnt síra
Erlendi og sögðu hvern þeir kysu, og sóknarnefndarmennirnir færðu allt jafnóðum
inn í lista sína. Síra Þórður prófastur sat við endann á borðinu, sem síra
Erlendur sat við, leit ekki við nokkrum kjósanda og lét eins og kosningin skipti
sig alls engu. Hann var að blaða í dálítilli aflangri bók í blárri kápu, og hélt
á bláum blýanti, sem hann var að leika sér að. En sóknarbændurnir þekktu bókina
í bláu kápunni mjög vel, og hver, sem gekk fram til að kjósa, leit til prófasts
og bláu bókarinnar, og það kom svolítið hik á suma, því alltaf stóð nafnið á
kjósandanum efst á blaðsíðunni í bláu bókinni með skýrum stöfum, og þar fyrir
neðan stóðu smáleturslínur og aftast töludálkur beint niður, og prófasturinn lét
bláa blýantinn fylgja með tölunum í dálkinum, eins og hann væri í hugsunarleysi
eða sér til dægrastyttingar að leika sér að því að leggja þessar tölur saman. Og
þegar kjósandinn var búinn að kjósa Bjarna Sveinsson, þá sló prófasturinn tvö
strik í kross með bláa blýantinum yfir alla blaðsíðuna. Og allir kusu Bjarna
Sveinsson og blái blýanturinn sló alltaf krossstrikin. En þegar Jónas á Melum
kom fram, kaus hann síra Brynjólf á Felli, einn af þeim þremur, er í kjöri voru.
Prófasturinn sat eins rólegur og áður og leit ekki upp; þegar hann heyrði hver
kosinn var, horfði hann út um gluggann og sló ekkert strik með blýantinum bláa.
Það var eins og hann væri farinn að hugsa um allt annað en töludægrastyttinguna.
Svo kom Ingvar í Vík fram. Hann leit til bláu bókarinnar og sá nafnið sitt
standa efst á blaðsíðu, og blaðsíðan var þétt skrifuð og útskrifuð, og
prófasturinn fletti blaðinu við og þeim megin stóð nafn Ingvars líka efst, og sú
blaðsíðan var líka útskrifuð, og neðst í töludálkinum sýndist Ingvari ekki betur
en að tölustafirnir væru þrír í röð. " Ingvar Jónsson, hvern kjósið þér?" " Ég
kýs kýs Bjarna Sveinsson". Og prófasturinn leit í fyrsta sinn upp, leit á Ingvar
brosandi, og brosið var milt og föðurlegt. Svo plokkaði hann hægt og hægt blaðið
upp úr bláu bókinni, reif það hægt í þverstrimla og þverstrimlana í smáhluti, og
fleygði svo öllu í bakkann á gólfinu. Síðastur af kjósendunum var Össur í Skál.
Hann var dálítið hýr, karltötrið, þegar hann kom fram til að kjósa. " Ég kýs
þann sem blessaður prófasturinn minn vill, ég kýs hann Björn hérna, tilvonandi
tengdason prófastsins". " Kjósið þér Bjarna Sveinsson?" " Já, svo heitir hann,
já ég kýs hann, hann og engan annan". Prófastur leit til hans mjög alvarlega. "
Ég hef engan vilja látið í ljósi í því efni, Össur minn, þú átt að kjósa þann
sem þú trúir best fyrir þinni sálarheill, þann einan og engan annan". " Jú,
öldungis eins og þér segið alveg rétt þér segið alltaf satt, elsku prófastur
minn". " Hvern kjósið þér þá?" spurði síra Erlendur. " Ég kýs tengdason
prófastsins, hann og engan annan hana nú ég er búinn að segja það margsegja
það". Þegar kosningunni var lokið, lýsti síra Erlendur yfir því, að kandídat
Bjarni Sveinsson væri kosinn með 53 atkvæðum. Frú Anna hafði farið venju fremur
seint á fætur og um nónbilið lét hún leggja á Grána sinn; hún sagðist ætla að
ríða fram í Grundardal að gamni sínu, eins og hún oft var vön á sumrin. Hún reið
hart fram dalinn. Gráni skildi ekkert í henni; hún gaf honum aldrei tíma til að
mása, hún lét hann fara á stökki yfir Grundará eins og um melgötu, og hún sló í
hann þegar hann stökk, og sló líka í hann þegar hann skeiðaði; hann reisti eyrun
og lagði þau á víxl og þaut svo áfram í loftinu, en vissi í rauninni ekkert,
hvaðan á sig stóð veðrið. Þegar komið var fram að fossinum í Grundará fór hún
loksins af baki Grána, lafmóðum. Hún kastaði frá sér svipunni og leit ekki við
Grána, og Gráni horfði þó á hana og vonaðist eftir að fá einhver vinarhót fyrir
hlaupin. Er hún óánægð með mig? hugsaði hann. Frú Anna gekk fram að fossinum.
Hann var bæði hár og breiður og veltist í silfurskæru perlulöðri fram af
bjarginu niður í hringiðuna hyldjúpa og kolgræna, og hringiðan greip alla
löðurstraumana, sogaði þá í sig, fleygði þeim svo upp aftur, velti þeim fyrir
sér og togaði þá á allar lundir eins og til að vita, hvort nokkurt lið væri í
þeim, og slengdi þeim svo frá sér, og perlurnar þutu dálítinn spöl niður eftir
ánni, brustu svo og urðu að engu. Frú Anna settist á steinhellu, sem lá alveg
fram að hringiðunni fyrir neðan fossinn. Hún lét úðann úr fossinum ýra í andlit
sér og yfir sig alla. Hún fleygði öðrum vettlingnum sínum út í hringiðuna og
iðan sogaði hann í sig og kastaði honum svo frá sér, og hann rann niður eftir
allri á og hún horfði á eftir honum. Svo beygði hún sig niður og dýfði hendinni
dálítið niður í vatnið. Hvað það var ískalt. Það fór um hana hrollur, svo hún
fór að þrýsta betur að sér pilsinu. Hún sat þarna lengi, lengi. Svo stóð hún
upp. Hvað henni fannst lífselskan í manneðlinu einhvern veginn vesöl og nærri
því fyrirlitleg. Maðurinn gat verið kominn að dauða af lífsþreytu og ekki haft
nokkra von um neina breytingu, fundið dofakuflinn þrengja að öllu lífsrúmi og
andrúmi, og elskað þó lífið eða viljað ekki missa það þorað þó ekki að deyja.
Hún fór á bak Grána og reið heim á leið, hægt og hægt, fót fyrir fót. Hún reyndi
til að vekja sér ánægju með því að litast um í dalnum. Hvað henni fannst mikil
yndisfegurð í hverri einustu bugðu í ánni, og hvað hann var skrítinn þessi
leikur í straumiðunni kring um steinana, sem stóðu upp úr, til að toga þá með.
Og upp um hlíðarnar sá hún eitthvað nýtt við hvern hól, hverja brekku og hverja
laut, einhverja nýja fegurð, sem hún hafði aldrei tekið eftir áður. Hvað vorið
var máttugt til að leiða fram líf og fegurð. Fyrir skemmstu hafði hana líka
dreymt um vor og sumar fyrir sjálfa sig, en hvað hennar vordraumur var stuttur.
Þegar frú Anna kom heim á stöðulinn var verið að mjólka, og þegar hún reið fram
hjá, litu ærnar hennar við og horfðu jórtrandi á hana, og mjaltakonurnar
heilsuðu henni með mestu lotningu. Hvað henni þóttu ærnar fallegri en
mjaltakonurnar í óhreinu druslunum, og jórtrið í ánum hjartanlegri heilsun en
sleikjurómurinn í mjaltakonunum. Var það þó, ef til vildi, ekki hreinasta
ánægjan í lífinu að fara vel með skepnurnar sínar og horfa á hvað þeim liði vel?
Eitt gat maður verið viss um, þær lugu ekki þær vantaði málið. Á Stað var mikið
um glaum og gleði. Eftir kosninguna bauð prófastur öllu sóknarfólkinu, sem komið
var, að bíða eftir dagverði og skemmta sér svo fram eftir kvöldinu. Svo var
slegið upp veislu á Stað; þar var nóg til af öllu, en húsrúmið var þó heldur
þröngt, þó húsakynnin væru stór, meðan verið var að borða. Þegar farið var að
drekka toddý á eftir fundu menn minna til slíks. Þegar langt var liðið á
kvöldið, gekk Bjarni einn út, fór niður að sjó, settist þar og fór að hugsa.
Honum fannst, að forsjónin hefði nú sýnt sér svo mikla náð, að það væri skylda
sín að reyna að prófa sjálfan sig. Það var einkum þetta æðisfát, sem aldrei
skyldi verið hafa, við hana frú Önnu, sem hann var að leita að rótum til.
Eiginlega var þetta allt henni að kenna, eins og við var að búast af trúarlitlu
eða trúarlausu heimsbarni. En hann sjálfur var hann saklaus? Nei nei; reyndar
hafði þessi lygi um aðfarir prófastsins í prestskosningarmálinu vakið alla hans
meðfæddu og af kristindóminum skerptu réttlætistilfinningu til slíkrar gremju,
að allt hans sálarlíf komst í einhverja æsing. En hann gat ekki neitað því það
gerði nokkuð til líka, að honum hafði fundist gert einhvern veginn lítið úr sér
með öllu þessu bjástri til að koma sér að, sem allir höfðu átt að vera látnir
vita af nema hann; hafði fundist farið með sig eins og barn, sem ekki var
sjálfbjarga, og við þetta hefði virðingin fyrir prófastinum orðið að einhverjum
blindum uppreistarþjósti í sér. Og svo kom fegurð Önnu til, einhver voðaleg
fegurð, hræðilega holdleg og töfrandi. Og þar við bættist líka vorið, heillandi
og tryllandi öll skilningarvit. Hvað það gat verið hættulegt, vorið, fyrir
mannlegan breyskleika; í stað þess að menn ættu að drekka alla þessa fegurð inn
í sálina sem lifandi lofgerð um skaparann, væri svo hætt við að líkaminn drykki
það inn í sig til að efla skilningarvita tilfinningar, sem væru svo syndum
spilltar og þyrftu að stýrast af endurfæddum anda. Hann grúfði höfuðið í höndum
sér, bað fyrir sér heitt og innilega, og lét auðmýktaranda kristindómsins
gagntaka sig svo allan, að hann fann, að hann var í dýpsta skilningi bara duft
og aska, ónýtur þjónn, sem hafði látið sitt spillta manneðli, knúið af
vortilfinningum og uppreistaranda, kasta sér út í syndastrauminn Hann var
þakklátur fyrir frelsunina og hvað hann lofaði heitt betrun. Unnustan var að
leita hans og fann hann loksins, þar sem hann sat í guðræknishugleiðingunum, og
sagði honum frá því ánægð og glöð, að faðir sinn ætlaði að láta þau taka við
öllu búinu eins og það stæði, með 200 ám og 12 kúm. Hvað honum fannst hún
yndishýr, unnustan, full af ástartryggð og búskaparumhyggju; í augum hans var
hún fullkomin ímynd prestskonu í sveit; hvað henni færi vel að standa í búri,
líta eftir í fjósi, og gefa svo hænsnunum á milli, og bera á borð fyrir bóndann
sinn! Og svo fór hann að hugsa um alla þessa mjólk úr 12 kúm, og var að velta
fyrir sér, hvort hann ætti að drekka flóaða mjólk á morgnana og nýmjólk á
kvöldin, eða nýmjólk á morgnana og flóaða mjólk á kvöldin. Hann tók yfir um
unnustuna og faðmaði hana að sér með afskammtaðri blíðu og varaðist að kyssa
hana; hann vildi ekki láta neitt jarðneskt trufla sálaránægju sína á þessari
hátíðlegu sjálfsprófunarstund. Svo kom prófasturinn til þeirra: " Þið eru illa
fjarri. Hann Þorgrímur gamli í Dal var að mæla fyrir skál okkar þriggja og sagði
að við værum trúin, vonin og kærleikurinn fyrir þetta prestakall. Hann sagði að
ég væri trúin, Bagga mín kærleikurinn og þú vonin, Bjarni minn. Það er kannske
nokkuð mikið sagt", sagði prófasturinn gamli og brosti við," en það er ósköp
fallega sagt, af því það var meining í því, fölskvalaus meining. Blessuð, komið
þið nú heim". Svo fóru þau öll á stað, Björg gekk í miðið og leiddi föður sinn
til annarrar handar og unnustann til hinnar, og þau gengu heim öll þrjú, trúin,
vonin og kærleikurinn í Staðarprestakalli. 1. kafli Milli kauptíðanna Það var
dauflegt í búðinni hjá Þorgeiri Ólafssyni, eða réttara sagt í búð Peter
Jespersens Efterfölger, búð gömlu, dönsku fastaverzlunarinnar á Vogabúðum. Engin
lifandi sál hafði komið inn í búðina allan seinni hluta dagsins.
Verzlunarstjórinn sat aleinn og steinþegjandi yfir reikningum sínum og
höfuðbókum inni í skrifstofunni, sem var innar af búðinni; en bókarinn hafði
farið hóstandi og blótandi heim til sín. Hann var orðinn værugjarn, karlhrófið,
og var ekki við skáborðið sitt í búðinni nema stund úr deginum ef hann þá annars
kom nokkurn tíma allan daginn. En þegar hann var þar, var hann stöðugt hóstandi
og blótandi til skiftis, eða hvorttveggja í einu, eftir því, hve mikið honum lá
á. Hann blótaði bæði í illu og góðu, ýmist búðarsveinunum eða viðskiftamönnunum;
stundum öllu milli himins og jarðar. Og æfinlega, þegar hann blótaði, fékk hann
hóstahviðu; því meiri, sem hann kvað ósleitilegar að. Hann var orðinn geðvondur
og rétt að kalla kominn í rúmið. Eftir 40 ára dygga þjónustu við verzlunina var
hann nú orðin hrein og bein plága bæði fyrir verzlunarmennina, verzlunarstjórann
og viðskiftamennina. Enda átti hann auðsjáanlega lítið eftir annað en hósta upp
úr sér síðustu golunni. Bezt er því, að hann sé úr sögunni. Veðrið var dæmalaust
indælt þennan dag, logn og blíðviðri með daufu sólskini, og höfnin spegilslétt.
Fram undan ytri kaupstaðnum lá gufuskip, sem verið var að afferma. Þar úti var
ys og annríki, áraglam, skrölt í járnkeðjum og eimvindum og hvæs í eimpípum,
hróp og köll. Þar var líf í tuskunum. Skipið var farið að léttast og orðið hátt
á sjónum að framan, svo breiður bekkur af rauðum botninum speglaði sig í
vatninu. Inni í innri kaupstaðnum var eitthvað dálítið daufara. Þar sást varla
nokkur lifandi hræða á ferli. Alt líf var þar sem fallið í rot. Það mátti því
heita lífgandi tilbrigði, ef út úr einhverju húsinu sást koma vinnukona með
skólpfötu, til að hella úr henni, eða ef einhver kerlingin í torfkotunum, sem
nóg var af í kaupstaðnum, rak sótugan hausinn út úr dyrunum og hrópaði á
krakkana. Það hleypti því óneitanlega miklu lífi í þessa
steingervings-kaupstaðarkyrð, þegar gamli bókarinn sem er úr sögunni var að
staulast heim til sín, hóstandi, svo undir tók í húsunum, og blótandi í hálfum
hljóðum. Þar var þó líf, þótt ekki væri það burðugt. Nærri má geta, hvernig þeim
hafi liðið, þessum tveimur ungmennum, sem áttu að gæta búðarinnar og afgreiða
þar, ef á því hefði þurft að halda. Að þurfa, í slíku blessuðu veðri, að kúldast
inni í búð, þar sem ekkert var að gera og enginn kom! Hamingjan góða, það var
auma lífið. Meðan bókarinn sem er úr sögunni var í búðinni, var vistin þar
þessum tveimur unglingum því nær óþolandi. Þá gengu aldrei af þeim illyrðin. Og
þó ekkert væri að gera, reyndi hann að finna upp eitthvað handa þeim, þótt ekki
væri nema til að stríða þeim með því. Því betra, sem það var óþrifalegra verk og
ataði þá meira út. Í þetta skifti lét hann þá vega sundur hellulit og fleiri
liti, svo það væri til í smábréfum, ef einhver vildi kaupa það, og gladdi sig
innilega yfir því að sjá þá alla lituga um hendurnar og vita þá klína sig á
litnum. Það var þeim mátulegt, bannsettum slæpingunum, sem ekkert nentu að gera!
En þegar bókarinn var farinn, var sundurvigt litarefnanna lokið. Og
búðarsveinarnir sárbölvuðu bókaranum, meðan þeir voru að hreinsa af sér litinn.
Nú hefði verið alveg óhætt fyrir þá að loka búðinni, því engar minstu líkur voru
til, að nokkur manneskja viltist þangað inn eftir þetta, ekki einu sinni til að
slæpast þar. En hvað skyldi" sá gamli" segja, ef þeir styngju upp á öðru eins!
Nei, þarna urðu þeir að hanga hver yfir öðrum, leiðir og iðjulausir, þar til
hinn venjulegi tími væri kominn til að láta hlerana fyrir gluggana og loka
útidyrunum á búðinni. Og þeir máttu ekki einu sinni skvetta sér neitt upp,
takast á. Þeir máttu engan hávaða gera. Því þótt bókarinn væri farinn, þá var"
sá gamli" þarna inni. Slíkri athugasemd fylgdi jafnan aðvarandi augnabending til
skrifstofuhurðarinnar. Þeir gerðu því ekkert, nema slánuðust fram og aftur um
búðina, eða lögðust" fram á lappir sínar" á búðarborðið og horfðu út um opnar
búðardyrnar á gufuskipið frammi á höfninni og það, sem gerðist í kringum það.
Þangað til þeir fóru báðir að geispa. En einmitt geispinn vakti þá. Og þegar sá
eldri og stærri geispaði sem allra mest, fékk sá yngri og minni óviðráðanlega
löngun til að skjóta upp í hann korktappa. " Ertu svo djarfur,!" sagði sá eldri
og skyrpti út úr sér korktappanum. " Heyrðu, góði", sagði sá minni. " Ég var
aðeins að minna þig á að halda hendinni fyrir munninn, þegar þú geispar". Hann
bjóst þó við, að málsbótin mundi lítið stoða. Hann flýði því út í horn, en hafði
hendur á lofti til varnar sér. Þess þurfti líka við, því sá stærri leitaði
eftir. Svo hófst glíman. Nú gleymdu þeir alveg" þeim gamla" inni í
skrifstofunni. Sá yngri náði undirtökunum í góðri hryggspennu og gekk vel fram,
þótt hinn væri lengri og dálítið sterkari. Barst leikurinn víða um búðina með
talsverðu harki, og raskaðist margt lauslegt, sem fyrir varð. Eftir nokkrar
sviftingar komu þeir að búðarborðinu. Bjóst þá sá eldri til að brjóta hinn á bak
aftur við borðbrúnina. En sá litli var mjúkur eins og fjöður; vatt hann sér
undan með lagni, án þess að gefast upp. Á borðbrúninni varð leikurinn harðastur.
Þar átti að skríða til skarar. Þá vildi þeim það óhapp til, að 50 punda lóð, sem
stóð á borðinu, varð fyrir vel úti látnu olnbogaskoti, svo það veltist fram af
borðinu, og ofan í fullan kassa af lampaglösum, sem stóð opinn þar rétt innan
við borðið. Búðarsveinunum brá mjög við þetta óhapp. Og þótt leitt væri að hætta
glímunni fyr en fullreynt væri, komu þeir sér orðalaust saman um það. Svo var nú
komið fyrir þeim báðum, að þeim lá mest á því í bráðina að laga á sér fötin. Þau
fóru illa eftir tuskið. Meðan þeir voru að því, svipuðust þeir um
hálfvandræðalega og sáu þá, sér til mikillar skelfingar, að verzlunarstjórinn
stóð í hálfopnum skrifstofudyrunum. " Hvað gengur á?" spurði hann nokkuð
byrstur. " Það var ekkert", hraut fram úr þeim báðum í einu, án þess þeir hefðu
nokkuð hugsað svarið. Svo lutu þeir niður að lampaglasakassanum til að sjá, hvað
að væri orðið. Lóðið hafði leitað botnsins. Þar var alt eintóm rúst, ekki eitt
einasta glas var heilt. Búðarsveinarnir voru kafrjóðir í framan og ekki
upplitsdjarfir. Þeir gátu því nærri, hvað á eftir mundi koma. Þorgeir
verzlunarstjóri var myrkur á svipinn. Það hafði legið djöfullega á honum um
daginn. Þetta varð naumast til að bæta honum í skapi. , En hver hafði sett
þennan endemis lampaglasakassa frá sér þarna, og það um mitt sumarið, þegar fáir
höfðu mikið með lampaglös að gera? Það var þeim óskiljanlegt. Bókarinn hlaut að
hafa gert það í einhverju óráði, eða þá verzlunarstjórinn sjálfur. " Þungu lóðin
eiga ekki að standa uppi á borðinu", sagði Þorgeir með mestu hægð.
Búðarsveinarnir litu upp alveg forviða. Þeir höfðu búist við öðru og meira en
þessu. En Þorgeiri var þyngra í skapi þessa dagana en svo, að hann gæti verið að
gera rellu út af fáeinum lampaglösum. Þó er ekki ólíklegt, að hann hefði sagt
eitthvað meira en þetta, hefði ekki maður komið í búðardyrnar rétt í þessu.
Þorgeir verzlunarstjóri var tæplega meðalmaður á hæð og svaraði sér vel. Hann
var fölleitur og skarpleitur, hafði verið fríður sýnum á yngri árum, og bar
andlitið enn þess vott. Hann hafði þunt alskegg, sem hafði verið dökkjarpt og nú
var orðið nokkuð hæruskotið. Klauf það sig lítið eitt undir miðri hökunni, en
uppi á vöngunum var það naumast annað en hýjungur. Hann var orðinn sköllóttur
framan í höfðinu, en hárið í kring var hrokkið og farið að grána. Andlitið var
harðlegt, en þó þreytulegt. Hrukkurnar voru djúpar, en ekki margar, hörundið
móleitt og veðurbitið. Augun lágu innarlega undir dökkum brúnum. Þau voru lítil,
grá og harðleg, og tillitið hvast. Nefið var beint og nokkuð hátt, kinnbeinin
farin að standa örlítið út og markaði greinilega fyrir augnatóftunum að
neðanverðu. Varirnar voru þunnar, lágu fast saman og sáust vel í gegnum skeggið.
Drættirnir kringum munninn voru djúpir og skarpir. Allur bar svipurinn vott um
kjark og sterkan vilja; en nú á síðari árum brá þar oft fyrir þunga og þreytu,
sem aldrei hafði sézt þar áður. En jafnframt virtist Þorgeir æ betur og betur fá
vald yfir svipbreytingum sínum. Honum hafði jafnvel tekist að temja svo
andlitsdrættina, að þeim brá hvergi við geðbrigði hans og gátu enda stundum sýnt
alt annað hugarástand en það, sem inni fyrir ríkti. Þorgeir var orðinn dulari í
skapi en áður að sögn þeirra, sem lengi höfðu þekt hann. Nú var erfitt að sjá
það á honum, hvort honum líkaði betur eða ver. Eitt var þó það í ásýnd Þorgeirs,
sem hann átti erfitt með að temja. Það var æð, sem hlykkjaði sig úti undir
skinninu á hægra gagnauganu. Þegar hann var í hversdagsskapi, bar lítið á henni;
en henni var gjarnt að ýfast, þegar hann skifti skapi, jafnvel þótt hinar
andlitsæðarnar létu lítið á sér bæra. En þeir voru fáir, sem tekið höfðu eftir
þessu einkenni, og tókst því Þorgeiri að dylja skap sitt fyrir flestum, ef hann
vildi það við hafa. Þegar Þorgeir var að ritstörfum, hafði hann að jafnaði
gullspangagleraugu, sem hann þó annars gekk ekki með. Þessi gleraugu rugluðu
svip hans. Var líkast því, sem hann bæri hálfgagnsæja grímu fyrir nokkrum hluta
andlitsins, þegar hann hafði þau. Svipurinn varð þá nokkuð annar og Þorgeir
sýndist mýkri og vingjarnlegri. Þorgeir þekti sjálfur þessa gagnsemi gleraugna
sinna og færði sér hana í nyt. Hann tók þau því af sér eða setti þau upp eftir
því, sem honum þótti við þurfa. En væri um eitthvað alvarlegt að ræða, þar sem
Þorgeir þurfti að beita sér, brást það ekki, að hann lagði frá sér gleraugun og
horfði á þann, sem hann átti við, með berum augum. Og þeim atburðum fór
fjölgandi nú síðari árin.. Þorgeir hafði verið í illu skapi þennan dag allan, og
þegar hann opnaði skrifstofudyrnar og leit fram í búðina, var hann svo
skuggalegur ásýndum, að sveinunum hefði ekki komið það á óvart, þótt hann hefði
rekið þá úr vistinni. Þeir skildu því ekkert í þessari stillingu, fyr en eftir
á. Maðurinn, sem kom inn í búðina í þessum svifum, var sjálfur hreppstjórinn,
Sigurður Sveinsson í Vogabúðum, sjálfseignarbóndi og eigandi að lóðinni undir
öllum kaupstaðarhúsunum, faðir bræðranna, sem verzluðu þar úti frá, einn af
aðalmönnum Kaupfélagsins og máttarstoðum sveitarinnar, póstafgreiðslumaður,
sýslunefndarmaður, beykir, smiður, og margt og margt fleira. Sigurður var maður
á efra aldri, en þó ekki ellin til baga ennþá; enda naut hann nú góðra daga og
hlífði sér við þungri vinnu. Hann rakaði skegg sitt á Kristjáns IX. vísu og var
nú farinn að hærast. Hafði hann mist hárið furðu snemma; en til þess að breiða
yfir þessi höfuðlýti hafði hann fengið hárkollu hjá frönskum skipstjóra og gekk
jafnan með hana síðan. Þessi hárkolla var gárungunum mikið og dýrmætt efni til
kímni og fyndni, einkum vegna þess, að hún bar annan lit en hárið, sem fyrir
var. Þar að auki var hún ekki nógu stór til að hylja það, svo dálítill hárkragi
stóð niður undan henni að aftan. Þetta kom sér því ver, sem Sigurður var manna
spéhræddastur. Leit hann til þeirra illum augum, sem voru svo djarfir að brosa
að hárkollunni hans; var enda vís til að leggja fæð á menn fyrir ekki meiri
sakir. Það leyndi sér ekki, að Sigurður hreppstjóri var í ágætu skapi, þegar
hann kom inn í búðina, og þaðan af síður hitt, að hann var" góðglaður", eða"
töluvert í honum", eins og það er líka kallað; enda lagði af honum sterkan
vínþef. Þegar hvorttveggja þetta fór saman, var Sigurður keskinn í orðum og ætíð
tilbúinn í stælur, eða jafnvel hávaða. Þorgeir verzlunarstjóri horfði á komumann
gegnum gleraugun og þekti hann svo vel af langri viðkynningu, að hann sá þegar,
hvernig á stóð fyrir honum. Hann fór þá einnig nærri um, hvað hann mundi vilja.
" Góðan og blessaðan daginn!" sagði Sigurður með drýgindabrosi. " Komið þér
sælir, Sigurður minn!" svaraði Þorgeir með kuldalegri kurteisi og opnaði fyrir
honum hlerann í búðarborðinu. Nú litu búðarsveinarnir upp frá kassanum og sáu,
að þeir voru ekki einir í búðinni með verzlunarstjóranum. Þeir flýttu sér þó
ekkert til móts við gestinn. Auðvitað kom Sigurður í Vogabúðum ekki til að kaupa
þar nokkurn hrærandi hlut. Hann hafði ekkert keypt þar í búðinni síðustu þrjú
árin. " Ég kem nú sjálfur með bréfin yðar", sagði Sigurður, þegar hann var
kominn inn fyrir búðarborðið, og rétti fáein bréf að verzlunarstjóranum. " Það
var ekki hægt að fá avo mikið sem krakka þarna úti frá;, allir í vinnu! En svo
eigið þér eitt ábyrgðarbréf eftir; ég nenti ekki að bera með mér bókina". " Alt
of mikið ómak. , En gerið þér svo vel", mælti Þorgeir þurlega og opnaði
skrifstofudyrnar upp á gátt. " Nú má ég ekkert tefja, því nú er annríki hjá
okkur", sagði Sigurður, en fór þó með hægð inn í skrifstofuna. Þorgeir fór á
eftir, en lét dyrnar standa opnar. Búðarsveinarnir urðu einir eftir frammi í
búðinni, yfir kassanum með lampaglasarústinni. Þeir gerðu sér mikið far um að
komast eftir, hve mörg lampaglösin hefðu verið, ef til þess kæmi, að þeir ættu
að borga þau. En það voru litlar líkur til, að það mundi takast. Svo smátt voru
þau komin. " Það var naumast, að karlfjandinn sótti að okkur!" nöldraði annar
þeirra. Hinn féllst á það. Þó vildu þeir ekki láta það heyrast inn í
skrifstofuna. " Fáment og góðment hjá ykkur", mælti Sigurður með íbygnisglotti,
um leið og hann leit gegnum opnar skrifstofudyrnar út í mannlausa búðina.
Sveinarnir sáust ekki innan úr skrifstofunni, svo búðin var meira en tómleg. "
Já, í bili", umlaði Þorgeir og fór að fitla við að opna bréfin og gæta að, frá
hverjum þau væru. " Það er eitthvað annað en úti frá hjá okkur. Þvílík læti!" "
Það er svo". Verzlunarstjórinn hafði þegar rennt grun í, að hreppstjórinn mundi
eiga eitthvert annað erindi til hans að þessu sinni en það eitt að færa honum
bréfin. Nú var hann ekki lengur í efa um það, að hann hafði getið rétt. Sigurður
var komin þangað til að storka honum. Hann lét þó á engu bera. Sigurður gamli
skyldi ekki hafa það sér til skemtunar að sjá hann bregða skapi út af gjálfri
hans. Hann skyldi ekki koma með þá sögu út í nýja kaupstaðinn, að hann hefði
gert verzlunarstjórann öskuvondan með því einu að segja honum frá, hvernig gengi
þar úti frá. Hann reyndi því að gera svipinn svo vingjarnlegan sem hann gat, eða
þá að minsta kosti lausan við alla vonzku. og naut aðstoðar gleraugnanna til
þess að nokkru leyti. Hann svaraði orðum Sigurðar hægt og dræmt, en með
kuldabrosi, svo hægt var að skilja, að honum kom það ekkert við, sem hann var að
segja frá. En hefði Sigurður verið aðgætinn og þekt betur á verzlunarstjórann,
þá hefði hann getað séð hlykkjótta æð á hægra gagnauganu þrútna upp og verða
rauðbláa. Sigurður hélt áfram: " Maður lifandi! Ég er nú svo gamall sem á grönum
má sjá og hefi aldrei séð jafnmikið af vörum flutt hér á land í einu". "
Sei-sei!" " Hálfur farmurinn úr gufuskipinu!" " Nema hvað,!" " Til dæmis 160
tunnur af steinolíu". " Hver þremillinn!" " Og kornvaran, þessi ósköp af
kornvöru! Fyrir utan allar aðrar vörur, alt, sem nöfnum tjáir að nefna! Já, því
segi ég það: Hann er sannarleg blessun, þessi kaupfélagsskapur". " Hvað annað,?"
Sigurður horfði hálfhissa á verzlunarstjórann. Hann hafði búist við því, að hann
tæki þessum fréttum alt öðruvísi. Hann hafði gert sér von um að geta komið" þeim
gamla" í dálitla stælu um verzlunarsakir. Sjálfur var hann vel við því búinn.
Hver gat sagt, nema það ykist þá orð af orði, þangað til hann fengi tækifæri til
að láta hann hafa sitt af hverju. Nóg var honum niðri fyrir. ," Og svo verðið!,
Ef mönnum bregður ekki við það". " Ja, það er og", sagði Þorgeir og leit á hann
í gegnum gleraugun eins og hann hefði ekki minstu hugmynd um vöruverðið í
Kaupfélaginu. Sigurður ruglaðist alveg við þetta tillit. Gat það skeð, að hann
þekti ekki verðið? Það lá við, að hann væri byrjaður á að þylja upp verðskrána.
En hann áttaði sig þó á því, að verzlunarstjórinn mundi ef til vill vera að
draga dár að sér. " Það var hepni, að við vorum búnir að koma upp geymsluhúsinu
okkar", sagði hann eftir dálitla hvíld. " Annars veit ég ekki, hvar við hefðum
átt að láta allar þessar vörur". " Má ekki bjóða yður vindil?" Aftur varð
hreppstjórinn alveg hissa á þessari ró. Ekki einu sinni geymsluhúsbáknið, sem
þeir höfðu bygt, gat raskað jafnvægi verzlunarstjórans. " Geymsluhúsið er
myndarlegt", sagði Þorgeir um leið og hann rétti vindlakassann. " Ég er góður
með að kaupa það, á uppboðinu". Þetta sagði hann með nístandi hæðni, en þó svo
mikilli hægð, að hreppstjórinn vissi ekki um stund, hvaðan á sig stóð veðrið. En
þegar hann skildi, hvað verzlunarstjórinn átti við, lá við að hann sprytti upp
eins og stálfjöður. Þorgeir varð þó fyrri til að hefja máls aftur: " Svo þér
eruð svona mikill húsasmiður, Sigurður minn. Þér hafið smíðað húsið, er ekki
svo?, Ég vildi, að ég hefði vitað þetta hérna á árunum, meðan þér stundum
leituðuð atvinnu hjá mér". Nú varð Sigurði öllum lokið. Það hitti viðkvæman
streng í honum, þegar talað var um smíðina á húsinu. Það var hans mesta
stórvirki, af mörgum. Að minsta kosti í hans augum. Þorgeir sá vel, hver áhrif
þessi meinlausi gullhamar hafði. Sigurður var aftur kominn í vandræði. Hann
mátti þó ekki gefast upp við svo búið. En þá mundi hann eftir einu, sem Þorgeiri
hlaut að koma illa að frétta. " Munið þér eftir Englendingnum, sem var hérna í
fyrra að kaupa fé?" sagði hann með ósvífnu glotti. " Já", svaraði Þorgeir án
þess honum brygði hið minsta. Hann vissi vel, að þeim kaupfélagsmönnum var lítið
betur við komu Englendingsins en honum. " Hann kemur aftur í haust". " Eitt
bréfið, sem þér komuð með, er frá honum", sagði Þorgeir og sýndi honum umslagið.
" Hver déskotinn", hugsaði hreppstjórinn og tugði endann á vindlinum. " Þetta
hrífur ekki heldur". " Mér þykir vænt um, að hann kemur, því þá fæ ég peninga
upp í skuldirnar mínar. Það er betra en ekki neitt". Þeir hugsuðu nú hvor sitt
um það, og hreppstjórinn vissi vel, að Þorgeir vildi heldur vörur upp í
skuldirnar en peningana frá Englendingnum. En hvað um það. Það var sýnilega
ómögulegt að hleypa honum upp að þessu sinni. Hann hafði nú ekki fleira við
höndina til að ympra á. Honum fanst þó ekki eiga við að byrja á hreytingum svona
upp úr þurru. Hann réð því af að fara. Lézt hann vakna til umhugsunar um, að
hann hefði þurft að flýta sér, og sýndi á sér ferðasnið. Þorgeir fylgdi honum
fram í búðina. En þar rak hreppstjórinn augun í kassann með brotnu
lampaglösunum. " Þarna hefir þá eitthvað brotnað hjá ykkur", sagði hann með
meinfýsisglotti. Búðarsveinarnir urðu sneyptir. " O-já, það var mér að kenna",
sagði Þorgeir þurlega. Honum var illa við það, að hreppstjórinn skyldi taka
eftir þessu ómerkilega óhappi. Hann vissi vel, hvernig hann mundi reyna að nota
það. Það var auðséð á hreppstjóranum, að hann langaði til að segja eitthvað
meinfyndið um þetta; hann var að leita að því í huganum. En þegar hann sá, að
verzlunarstjórinn sjálfur hélt uppi fyrir hann hleranum í búðarborðinu, kastaði
hann kveðju á þá, sem inni voru, og fór út. Þegar Sigurður var farinn, breyttist
svipur verzlunarstjórans og fékk sama drungann og áður. Hann gekk nokkur skref
fram og aftur um gólfið. Búðarsveinarnir skulfu á beinunum, því þeir áttu von á
öllu illu. Síðan tók hann upp úrið sitt, leit á það og sagði, að bezt væri að
loka búðinni. Sveinarnir létu ekki segja sér þetta tvisvar. Annar þeirra fór
þegar út til að loka gluggahlerunum. " Hafa nokkrir peningar komið inn í dag?"
spurði Þorgeir þann sveininn, sem eftir var í búðinni. " Ein króna og fimmtíu
aurar". Þorgeir stóð orðlaus.. Vikur höfðu liðið án þess losað hefði verið úr
peningaskúffunni undir búðarborðinu. Það þótti ekki taka því. " Þessi lampaglös
er bezt að skrifa hjá mér." Búðarsveinninn stóð og hváði, alveg steinhissa.
Þorgeir staðnæmdist því næst við gluggann og horfði á eftir Sigurði hreppstjóra,
þar sem hann rambaði út eftir kaupstaðnum. Hann átti bágt með að stefna beint.
Verzlunarstjórinn varð járnharður á svipinn. Hann beit á jaxlinn, en fingurnir
kreptust í vösunum. Hálfhátt mælti hann fyrir munni sér: " Spyrjum að
leikslokum,". Síðan gekk hann inn í skrifstofuna, en búðinni var lokað. 2.
kafli, Kaupstaður og kaupstaðarlíf Víst var það rangnefni að kalla Vogabúðir"
kaupstað"; enda ekki gert í lagamálinu. En alþýða ráðfærir sig ekki ætíð við
lögin í því efni, og þessi litla bygð, sem risin var upp fram með voginum, var í
daglegu tali nefnd" kaupstaðurinn", en sjaldan verzlunarstaður og aldrei"
kauptún", eins og lögin eru þó svo nærgætin að ætlast til. Og í sveitunum, sem
næst lágu og ráku þar verzlun sína, var hún kölluð" kaupstaðurinn" eða"
Vogurinn", oft ekkert annað, og aldrei á því vilzt; enda var langt til annara
kaupstaða. Vér höldum oss því að nafni alþýðunnar. Föst verzlun hafði verið í
Vogabúðum um margar aldir; enginn vissi, hve lengi. Staðurinn kom við fornar
sögur. Skipalægi hafði verið þar síðan á landnámstíð. Höfnin var dágóð; að vísu
opin fyrir hafsjóum af einni átt, en ágætur akkerisbotn. Enginn mundi frá því að
segja, að skip hefði hrakið þar á land, meðan festar héldu. Þó var höfnin hvergi
bætt. Að undanteknum tveim bryggjum, sem náðu fáeina faðma út fyrir fjöruborðið,
var hún eins og náttúran hafði gengið frá henni. " Vogurinn" skarst inn í
ströndina utarlega við allmikinn flóa. Utan við hann gekk klettótt nes fram í
flóann og klettarif þar fram af, sem sjóinn braut á. Krikinn fyrir innan þessar
varnir var nefndur" Vogurinn", þótt það raunar væri vík eða smáfjörður, en ekki
vogur. En vér látum alþýðuna halda nafni sínu einnig á þessu. " Vogurinn" og"
Vogabúðir" og önnur staðanöfn af sama stofni þar í grendinni voru orðin svo
gömul, að enginn treysti sér til að raska við þeim. Vogurinn var allstór um sig
og kaupstaðurinn aðeins við lítinn hluta hans. Landið umhverfis var alt nokkuð
hálent og fór smáhækkandi, með hjalla upp af hjalla, þar til hálsar og heiðar
tóku við, með fjöllum hér og þar. Landið var alt heldur hrjóstrugt, með mörgum
blásnum melkollum og leirrunnum brekkum. En á milli voru víði vaxnir móar með
kjarngóðum dældum og mýrum; en víða voru fagrar hlíðar og hvammar. Býlin voru
strjál, en flest reisuleg og fögur tilsýndar og landið ágætt sauðland. Áttu því
flestir bændur margt og vænt sauðfé. Ofurlítil á rann ofan í botninn á voginum
og var nefnd Búðará. Hún kom beljandi og hvítfyssandi ofan úr hálsunum, hafði
grafið sér djúpt gljúfur gegnum alla hjallana og stökk beint fram úr því rétt
fyrir innan kaupstaðinn. Þar breiddi hún ofurlítið úr sér út um fjöruna, eins og
hana langaði til að teygja sig dálítið eftir gljúfrakreppuna, og lék sér að því
að velta fjöruhnöllungunum. Nú var hún búin að koma sér upp ofurlítilli eyri
fram í voginn, en átti lítið efni í hana, því sjálf var hún oftast blátær, nema
í leysingum á vorin. Þessi litla á hefði verið nógu stór til þess að breiða ljós
yfir þennan afkrika heimsins og gera hann bjartan og viðfeldinn, jafnvel í
svartasta skammdegi, og ef til vill auðugan, ef menn hefðu haft vit og kjark til
að hagnýta sér hana. En það var öðru nær. Öld eftir öld hafði hún hlaupið
lausbeizluð framhjá kaupstaðnum og sóað afli sínu til einskis. Nú var farið að
tala um að leggja við hana og láta hana vinna eitthvert þarft vik. En lengra var
það ekki komið, sem varla var von. Það var ekki búið að tala um það nema í
fimmtíu ár! Hægra megin við ána var óbygt út með voginum. Þar tóku við
sjávarhamrar, sem nefndir voru Básar, ekki næsta háir að vísu, en svartir og
skuggalegir, því bæði slútti bergið víða fram yfir sig, og svo var það oftast
vott af jarðvatni, sem vætlaði fram um sprungurnar. Undir berginu var breið
malarfjara, ljósgrá tilsýndar, með dálitlum þarabrúkum. En hún náði ekki nema út
undir Stapann,, en svo hét fremsti oddi nessins utan við voginn. Þar gekk bergið
þverhnýpt niður í sjóinn. Þetta var gagnvart kaupstaðnum. Vinstra megin við
árósinn byrjaði kaupstaðurinn. Húsin stóðu á ofurlitlu melholti, og var breið,
sendin fjara fyrir neðan. Framan í holtinu var lágt melbarð með lausum
sandskriðum. Stóðu húsin uppi á melnum. Þar sem bryggjurnar voru, var búið að
jafna úr þessu melbarði og gera líðandi halla frá húsunum fram í fjöruna. En á
milli þessara mannvirkja var barðið ennþá ósnortið af manna höndum. Inst í
kaupstaðnum eða næst árósnum voru verzlunarhús Jespersens-verzlunarinnar. Þar
blasti við frá höfninni langt hús, einlyft, með fánastöng á öðrum endanum. Það
var fornlegt að gerð, feikna mikill skrokkur, með lágum veggjum og afskaplegu
þaki. Dálítið var það skakt og missigið, en hafði verið bygt úr úrvals viðum og
var ennþá traust og stæðilegt. Eitt sinn hafði það verið grámálað, en
málningunni illa haldið við. Nú var hún mestöll blásin af. Gluggahlerar voru
grænmálaðir, og var þeim krækt upp að veggjunum á daginn. Hús þetta var sölubúð
verzlunarinnar og jafnframt íbúðarhús verzlunarstjórans og skrifstofa hans.
Skamt frá þessu húsi stóðu önnur smærri hús í þéttri þyrpingu, hvert öðru ólíkt
að lit og lögun og misjöfn að aldri. Voru það geymsluhús verzlunarinnar. Nálægt
þessari húsaþyrpingu stóðu fá hús, því verzlunin átti allstóra lóð umhverfis hús
sín og á henni mikil mannvirki. Þau lutu öll, eða höfðu einhvern tíma lotið, að
verzlunarrekstrinum. Voru það fiskreitir, slátrunarvöllur, kjötgálgar,
fjárréttir o.fl., sem einu sinni hafði ekki veitt af, en nú var alt orðið
óþarflega stórt og farið að ganga úr sér. Örlitlum spöl utar byrjaði nýbygðin.
Þar stóðu fáein timburhús, óreglulega sett, en sum allsnotur. Reisulegustu húsin
áttu sýslumaðurinn og læknirinn, sitt hvor og bæði með útihúsum. Hin áttu flest
þurrabúðarmenn, sem höfðu atvinnu við verzlanirnar eða stunduðu sjávarútveg. En
yzt í nýbygðinni var" nýi kaupstaðurinn" eða" ytri kaupstaðurinn", sem líka var
nefndur" Bræðraverzlunin". Þar voru sameiginleg hús Kaupfélagsins og bræðranna
Friðriks og Sveinbjarnar, sona Sigurðar, sem ráku þar verzlun. Þar stóð uppi á
barðinu tvílyft hús, allmikið og frítt. Var þar búð þeirra bræðra niðri, en íbúð
á efra lofti. Skamt frá því húsi stóð geysimikið geymsluhús, nýbygt og grátt
fyrir járnum, og sneri endanum fram að höfninni. Var þannig um það búið, að
grafið var fyrir grunninum inn í holtið, og hann síðan hlaðinn upp fyrir
jafnsléttu, en kampurinn að framan var hár og rammger, hlaðinn úr höggnu grjóti
og steinlímdur. Ofan á þennan grunn var húsið bygt, tvílyft með allháu risi.
Gnæfði gaflinn hátt yfir fjöruna, svo menn urðu að keyra höfuð á bak aftur, eins
og Þórr hjá Útgarða-Loka, ef menn vildu sjá upp á burstina. Framan á gaflinum
voru þrennar dyr með vængjahlerum fyrir, hverjar upp af öðrum, en efst uppi stóð
bjálki fram úr gaflinum. Var þar búið um rennihjól og sterka kaðla, en vinda á
efsta lofti, svo allar vörur mátti draga upp á hvert loftið, sem vera skyldi.
Fram undan húsinu og dálítið til hliðar við það var timburbryggja, sem þeir
bræðurnir áttu. Mannvirki þessi voru eign Kaupfélagsins og Bræðraverzlunarinnar
í samlögum. Hafði Sigurður hreppstjóri staðið fyrir byggingu hússins og þótt það
væri ekki alveg fullsmíðað enn, þótti öllum mikils um það vert, enda hafði það
kostað ærið fé. Þessi endi kaupstaðarins bar því langt af hinum að svip og
stórlæti. Þó leyndi það sér ekki, að gamla, danska fastaverzlunin hafði hreiðrað
sig þar, sem bezt var aðstöðu; enda var hún búin að sitja þar lengur að völdum
og lengst af ein. Af því að Bræðraverzlunin var utar með voginum, voru
mannvirkin þar í meiri hættu fyrir sjógangi og nær opnu hafi. Inni hjá
Jespersens kom sjaldan kvika. Öll stóðu kaupstaðarhús þessi þannig, að hefði
kviknað í ytri endanum á kaupstaðnum í stinnings-hafrænu, þá hefðu logarnir
óefað sópað burtu öllum kaupstaðnum. Í kringum þessi timburhús og jafnvel inni á
milli þeirra stóð mesti sægur af kotum og torfkofum, með vindblásnum stöfnum,
brotnum og skökkum gluggaborum og grasgrónum torfþekjum. Fæstir voru bæirnir
reisulegir. Sumir voru grafnir ofan í hólana og síðan reft yfir. Voru það
bústaðir fátækra daglaunamanna og sjómanna, og hét hver bær sínu nafni. Kirkja
var engin í kaupstaðnum. Hún var stutta bæjarleið í burtu þaðan, og enginn hafði
ennþá hreyft því að flytja hana nær. Kaupstaðarbúum fanst þeir komast af án
hennar, og sveitafólkið áleit, að þeir hefðu ekki mikið með kirkju að gera; enda
fór ilt orð af kaupstaðarbúum fyrir gjálífi og guðleysi. En rígur við
kaupstaðina er gamall og rótgróinn til sveita á Íslandi. Þó kvörtuðu
kaupstaðarbúar ekki undan kirkjuleysinu. Þeim var það nóg, að prestarnir, hver
fram af öðrum, höfðu jafnan verið í kaupstaðnum með annan fótinn, verið þar
flesta virka daga vikunnar, og á mæturnar líka, þegar þeir voru svo fullir, að
þeir komust ekki heim til sín. Ofurlitlu barnaskólahúsi höfðu kaupstaðarbúar
komið sér upp með tilstyrk hreppsbúa. Þörfin fyrir það var orðin svo mikil og
knýjandi, að allir fundu til hennar á einhvern hátt. Barnaskólaþörfina fundu
fæstir. En það vantaði þinghús, fundahús, leikhús, good-templarahús og hús til
að dansa í. Þetta síðasta var sterkasta aflfjöðrin í fyrirtækinu, þótt fáir
vildu kannast við það. Á bak við allan kaupstaðinn og fyrir ofan hann var túnið
á Vogabúðum, bæ Sigurðar hreppstjóra. Það var feiknastórt og vel hirt og hin
mesta prýði fyrir kaupstaðinn. Þótti það fagurt frá höfninni, að sjá þyrpinguna
af ljósmáluðum timburhúsum bera í grænt túnið. Því hallaði öllu hægt ofan að
voginum, í stefnu á ytri kaupstaðinn, eins og það byði honum faðminn með
innilegri velþóknun. Gamli kaupstaðurinn var heldur hliðhalt við það. Svo leit
út, sem náttúran hefði hagað þessu þannig af spádómsanda og óskeikulli framsýni,
er hún skóp þessa staði, því að nú var svo komið, að býlið átti kært kjöltubarn
þar niðri á ströndinni. Bræðraverzlunin var hold af holdi þess og bein af beinum
þess. Gamli kaupstaðurinn hafði aldrei verið annað en fósturbarn, illa innrætt
og erfitt aðbúðar, og nú loksins algerlega afrækt. Í miðju túninu stóð bær
Sigurðar. Hann var rammíslenzkur hátt og lágt, svipfríður og reisulegur, með
mörg stafnþil fram að hlaðinu. Þau sneru sama veg og hallinn á túninu.
Öskuhaugur mikill og grasgróinn, margra alda gamall, stóð í varpanum og gerði
heimsýnina þangað enn íslenzkari. Ekki hafði Sigurður enn lært að meta ágæti
hans, og var hann þó búmaður mikill og hirðumaður. , Stafnþilin voru tjörguð,
með hvítum gluggaumgerðum. Bæjarhúsin voru rammbygð, máttarviðir flestir úr
óruddum rekatrjám og veggir prýðilega hlaðnir. Alt var þar traustlegt og
sómasamlegt; því betra, sem nær því var gengið. Burstirnar gnæfðu hátt. Voru
útflúraðir vindhanar á háum stöngum upp af hverri burst, og tístu þeir ámátlega,
þegar þeir snerust um járnteina sína. , Einhver orðheppinn náungi hafði sagt, að
bærinn líktist Sigurði hreppstjóra og minnti á mörg af lyndiseinkennum hans.
Hinir traustu, óruddu innviðir mintu á sanníslenzka sómamennsku, öskuhaugurinn á
þekkingarskort og skammsýni, en vindhanarnir á framhleypni hans og hégómaskap.
Einkum fanst honum eitthvað broslega skylt með veðurvitunum útflúruðu og tísti
þeirra og frönsku hárkollunni. Mörgum þótti líking þessi ekki fráleit, og
lífseig var hún þar í nágrenninu.. Eins og áður er um getið, var verið að
afferma gufuskip fram undan ytri kaupstaðnum. Hafði það komið með vörur til
Bræðraverzlunarinnar og Kaupfélagsina í samlögum, allar birgðir þeirra til
haustsins og vetrarins. Sigurður gamli hafði rétt fyrir sér: þar var mikið að
gera. Allir, sem vetlingi gátu valdið, voru teknir í vinnu. Enginn bátur fór til
fiskjar þann dag, því að bæði formenn og hásetar höfðu fyrirfram lofað liðsinni
sínu, þegar skipið kæmi. Heima í Vogabúðum lágu amboðin uppi á skemmuþekjunni og
gisnuðu í sólskininu, því Sigurður hafði látið alt sitt vinnulið fara ofan eftir
og hjálpa til við uppskipunina. Krakkar og liðléttingar söfnuðust þangað líka;
ef ekki til að hjálpa til, þá að minsta kosti til að horfa á atganginn og
þvælast fyrir. Það var því bókstaflega satt, sem Sigurður sagði, að varla var
auðið að fá krakka til sendiferða. Orsökin var þó ekki beinlínis sú, að á öllum
þessum liðsafla þyrfti að halda, heldur hitt, að hér voru nýjungar á ferðum.
Gufuskipakomur á voginn voru sjaldgæfar, en höfðu aukist til nokkurra muna síðan
Kaupfélagið byrjaði og Bræðraverzlunin tók að færast í aukana. Strandferðaskipin
komu þar sjaldan við; en auk þeirra komu fá önnur gufuskip en þau, sem færðu
kaupfélagsmönnum vörur þeirra eða sóttu til þeirra vörur. Jespersens-verzlunin
hafði aldrei notað annað en seglskip. Mönnum fanst því mikið um að sjá gufuskip
svo nálægt sér, einkum yngra fólkinu og börnunum. Þar við bættist forvitnin
eftir að sjá, hvaða vörur kæmu á land úr skipinu, að svo miklu leyti sem það var
hægt. Og þar sem flest af þessu fólki átti einhvern vandamann í vinnunni, gat
það komið á vettvang í skjóli hans, en var svo jafnan reiðubúið að gera þar
eitthvað til þægðar, ef því varð við komið, til þess að verða síður rekið burtu.
Á bryggjunni, í kringum hana og alla leið fram að skipshliðinni var eirðarlaust
annríki. Vörurnar voru drifnar á land í ofboðsflýti. Tveir stórir bátar voru
notaðir og aðrir minni til að létta undir. Annar stórbáturinn lá jafnan við
skipshliðina og var hlaðinn þar, meðan hinn var tæmdur við bryggjuna. Hróp og
köll, áraglam, skrölt í járnfestum, skarkali í eimvindu, marr í hjólum og
skellir í kössum, alt blandaðist þetta saman og varð að samfeldri suðu. Úti við
skipshliðina gekk alt með föstum, jöfnum tökum, því þar vann vélin erfiðu
verkin. En á landi gekk það til á annan hátt. Þar urðu mannskraftar einir að
glíma við erfiðleikana. Hin mikla aflæð, Búðaráin, niðaði ögrandi við eyru manna
og ýfði harma þeirra, sem skraf hennar skildu. Með stunum og óhljóðum og miklum
erfiðismunum var þungum kössum velt upp á bryggjuna og síðan upp bryggjuna að
gafli geymsluhússins mikla. Tunnur og minni kassar skoppuðu á eftir í löngum
lestum. Kornvörusekkjum var snarað upp á bryggjuna af tveimur knáum körlum. Þar
tóku aðrir við þeim og lyftu á herðar þeim, er áttu að bera þá upp að
geymsluhúsinu, eða snöruðu þeim upp á handbörur þeirra. Bryggjan svignaði milli
stólpanna undan þunganum af vörum og mönnum og lék á reiðiskjálfi undir
harðahlaupum. Litlu bátarnir lentu við sandinn, ef ekki varð að bryggjunni
komist. Þar stóðu menn í mitti úti í sjónum við að losa þá. En rennihjólið í
geymsluhússgaflinum og vindan þar uppi tístu og mörruðu hvort í kapp við annað,
eins og gömul og orpin hesputré, þegar vörurnar voru dregnar upp á loftin.
Þannig hafði verið haldið áfram í 14 klukkustundir, hvíldarlaust að heita mátti.
Ekkert hlé hafði verið gefið til máltíða. Verkamenn létu færa sér bita og sopa
að heiman og gleyptu það í sig, sitjandi á kössum í fjörunni eða hallandi bakinu
upp að vörusekkjunum, til þess að láta líða úr því þreytuna. Annars var haldið
áfram, jafnt og þétt. Útlendir skipstjórar eru oft herralegir í íslenzkum
höfnum. Þeir hafa komist að því, að þeir geta leyft sér það hér, sem þeir komast
ekki upp með annarstaðar. Landsmenn gera lítið til að venja þá af því. Þegar
verið er að ferma eða afferma skip á höfnum, sem skipstjórinn af einhverjum
ástæðum hefir ekki velþóknun á, gerir hann sig umsvifalaust að yfirmanni allrar
vinnunnar og rekur hana áfram með hóflausri frekju. Að þessu sinni var
skipstjórinn norskur, skapvondur ribbaldi. Þegar eftir komu skipsins var hann
orðinn ölvaður og bætti jafnan á sig eftir það. Gerði hann það ýmist sem gestur
þeirra kaupfélagsmanna á landi eða gestgjafi þeirra frammi á skipinu. Þess á
milli stóð hann úti á þiljum eða uppi á stjórnpallinum, rak eftir vinnunni með
harðri hendi, úthúðaði mönnum fyrir seinlæti og slóðaskap og hótaði að sigla
burtu með vörurnar: Öllum þessum móðgunum tóku landsmenn með þögn og þolinmæði.
Og í stað þess að taka durginn og kaffæra hann, svo í honum lækkaði rostinn,
skulfu þeir af auðmýkt fyrir honum og hertu sig, ef þeir gátu. Samtökin vantaði.
Enginn þorði að treysta á fylgi hinna og tala einarðlega í nafni allra.
Bræðurnir voru smeykir um, að skipstjóri mundi framkvæma hótanir sínar. Tóku
þeir þá það ráð, sem lengi hefir tíðkast í kaupstaðarvinnu. Þeir fóru að gefa
verkamönnunum í staupinu og herða þannig á þeim með góðu. En þess hefði ekki
þurft við. Þótt ætla mætti, að flestir væru fyrir löngu gugnaðir af þreytu,
seigluðust þó allir enn. Menn voru því svo vanir að vinna yfir sig, þegar á lá,
vinna stritvinnu alt að tuttugu stundum í sprettinum, að þeim ofbauð fátt. Þrátt
fyrir þreytuna var glaðværðarbragur á hverju andliti. Þeir fundu til þess með
sjálfum sér, að vel hafði verið gengið fram um daginn. Enn fuku gamanyrði á
milli manna, ekki síður en um morguninn, þegar byrjað var.,,. Nú var vinnunni
lokið. Síðasti vörubáturinn lá við bryggjuna og var verið að losa hann. Hinn var
laus og verið að leggja honum við akkeri frammi á voginum. Nú hefði mátt ætla,
að gufuskipið ryki af stað. En það var öðru nær. Nú lá það sem fastast. Allur sá
gauragangur, sem hafði verið þar úti um daginn, var dottinn í dúnalogn. Hinn
mikli járnskrokkur ruggaði sér letilega á lognölduleiðingum, sem liðu inn eftir
voginum. Eimflautan þagði, eins og hana vantaði alveg. Ofurlítill, hvítur
gufuslitringur þaut suðandi upp úr öryggispípunni og klauf sig um reykháfinn. Nú
var enginn asi á neinu. , Skipstjórinn var sofnaður út frá drykkjunni. Flestir
urðu fegnir hvíldinni. Til og frá sáust menn standa, styðja annari hendinni á
bakið og varpa mæðilega öndinni. Nú, þegar stritið var hætt, stirðnuðu limirnir
fljótt. Sumum fanst sem þeir tæplega mundu treysta sér til að ganga heim til
sín. Kaðallinn á rennihjólinu á geymsluhússgaflinum var dreginn upp og hlerunum
þar uppi skelt aftur. Þá kom maður upp bryggjuna, með hálftunnusekk af matbaunum
á bakinu. Hann heyrði, að verið var að skella aftur hlerunum, og kallaði svo
hátt sem hann gat, að ennbá væri einn sekkurinn eftir. En af því hann bar
sekkinn á háhesti og laut mjög áfram, varð kallið kraftlítið og heyrðist ekki
upp í geymsluhúsið. Hann fór þá að greikka sporið upp bryggjuna; en það kom
fyrir ekki. Sekkurinn kom samt of seint. Maður þessi var Einar Ásmundsson í
Bælinu. Einar setti niður af sér sekkinn við geymsluhússgaflinn, rétti
þreytulega úr sér og stundi við. Hann tók ofan húfuna, sem öll var mjölug, og
lét loftið leika um höfuð sitt. Hárið var rennvott af svita. Hann strauk stærstu
dropana af enni sér með treyjuerminni. " Þú kemur þá þarna með einn sekkinn
ennþá, Einar minn", sagði Sveinbjörn, annar eigandi Bræðraverzlunarinnar. Hann
bar þar að í þessu. " Þeir eru nú búnir að draga upp kaðalinn og loka hlerunum
þarna uppi. En við skulum snara honum hérna inn í kjallarann og láta hann lúra
þar til morguns". Síðan tók hann í hornið á baunasekknum og hjálpaði Einari til
að láta hann inn fyrir kjallaradyrnar.. Einar var tæpur meðalmaður vexti,
grannur og magur, fremur kraftalítill, en seigur eins og ól og þaulvanur illri
meðferð. Hann hafði ekki legið á liði sínu um daginn, fremur en aðrir, en bar þó
þreytuna mörgum betur. Hann var fáklæddur og illa til fara. Skyrtugarmurinn hékk
gauðrifinn utan um handleggi hans. Vestið var alt sundur tætt á bakinu, og sitt
spennuslitrið lafði niður hvorum megin. Flestar tölur voru slitnar úr vesti og
buxnahaldi, eftir stritið og stimpingarnar, en spottar komnir í þeirra stað til
bráðabirgða. Einar í Bælinu þekti hvert mannsbarn í kaupstaðnum. Hann var búinn
að hokra þar í mörg ár í þurrabúð, stundum með sveitarstyrk, en oftast án hans.
Hann var bláfátækur fjölskyldumaður og stundaði daglaunavinnu hvar sem hann gat
fengið hana. Kot átti hann þar uppi með túnjaðrinum, sem hét Bæli. Það stóð þar,
sem gamalt kvíaból hafði verið frá Vogabúðum. Var Einar við það kendur, að
gömlum íslenzkum sið, og oftast nefndur Einar í Bælinu, stundum Bælis-Einar.
Hitt datt engum í hug að bera Einari á brýn, að hann lægi" í bælinu" að óþörfu.
Því auk þess, sem hann var sívinnandi og hverjum manni árrisulli, kom það
iðulega fyrir, að hann kom alls ekki heim í Bælið sitt heilar nætur eða nóttum
saman, þegar hann var drukkinn. Þó var Einar fremur vel látinn, og flestir vildu
víkja góðu að honum. Menn sáu basl hans og fátækt og létu hann njóta þægðar
sinnar og vinnugefni. En sá hængur var á ráði hans, að fáir vildu eiga mikið
undir honum. Hann var kunnur að ófrómleik. Að vísu hafði enginn haft neitt af
því að segja nú um langan tíma. En fyrir nokkrum árum hafði hann komist undir
manna hendur fyrir þær sakir og lent í hegningarhúsinu. Nú var farið að fyrnast
yfir þá sögu. Flestir töldu sér skylt að reyna að láta hana gleymast. Samt varð
mönnum hún torgleymd. " Haldið þér, Einar minn, að þér treystið yður til að vaka
yfir vörunum í nótt?" mælti Sveinbjörn með þýðum rómi. " Ég veit, að þér eruð
orðinn þreyttur; en það eru allir". " O-já", svaraði Einar dræmt, en þó glaðnaði
yfir honum við þetta. Hann treysti sér vel til að vaka, ofan á verk sitt um
daginn. Hann vissi líka, að hann mundi fá gott kaup fyrir það, og jafnframt datt
honum annað í hug, sem hýrgaði hann: Þeir mundu varla verða svo stakir,
bræðurnir, að láta hann ekki hafa á eina" pöddu", fyrst hann átti að vaka.
Sveinbjörn þakkaði honum undirtektir hans og skundaði upp í búðina. " Farðu
heim, strákur, og segðu henni mömmu þinni, að ég komi ekki heim í kvöld; ég á að
vaka yfir vörunum", sagði Einar við dálítinn drenghnokka, óhreinan í framan og
illa til fara, sem stóð þar í fjörunni og horfði stórum augum á þá til skiftis,
pabba sinn og" fína manninn", meðan þeir töluðust við. ," Og farðu svo að
hátta", hrópaði Einar á eftir drengnum, í því hann tók viðbragð og hljóp af stað
heim á leið. Einar skygndist um þar í fjörunni. Þar var engu líkara en að
rekaldi af skipbroti hefði verið bjargað undan sjó í mesta ofboði. Vörukassar og
vörutunnur lágu til og frá um alla fjöruna. Einkum var þar heill fjöldi af
steinolíutunnum, sem allar áttu að fara inn í kjallarann, en fæstar voru komnar
lengra. Auk þess var geymsluhúsið sama sem opið, því ekki var enn búið að ganga
svo frá kjallaradyrunum, að hægt væri að læsa þeim; en úr kjallaranum mátti
ganga um alt húsið. Dyraumbúnaðurinn var líka í ólagi; hann hafði raskast um
daginn, þegar nokkrum steinolíutunnum var velt þangað inn. Nóg var því að gera
handa heilum mannsöfnuði einn daginn til, að koma vörunum í hús og gera það
trygt. Nú voru allir búnir að fá nóg af deginum. Var því hvorttveggja vel
skiljanlegt, bæði að verkið var látið bíða næsta dags og eins hitt, að vaka
þyrfti yfir vörunum um nóttina. Þetta var um fyrri hluta ágústmánaðar og farin
að dimma nótt. Einar hvíldi sig stundarkorn upp við kjallarakampinn, laut áfram
og var hugsi. Ánægjubros lék um alt magra og veðurbitna andlitið. Honum fanst
það bera vott um óvanalegt traust á sér, að Sveinbjörn hafði einmitt beðið hann
að vaka. Hann ásetti sér að gera það trúlega; ef til vill yrði honum þá seinna
trúað fyrir öðru eins og meira. Þorgeir verzlunarstjóri hafði reynt trúmensku
hans á margan hátt, meðan hann að jafnaði stundaði vinnu hjá honum, og oft verið
honum hlyntur. Honum var jafnan ánægja að minnast margs, sem þeim hafði farið á
milli. Hjá bræðrunum var hann óreyndur; en nú voru þeir farnir að veita mörgum
stöðuga atvinnu. Nú leit út fyrir, að honum gæfist einnig tækifæri til að vinna
traust þeirra og hylli. Hann hafði fengið ofurlítið bragð af flöskunni, sem
borin hafði verið um á meðal verkamannanna síðari hluta dagsins. Það hafði
aðeins æst upp í honum löngun í meira. Nú fanst honum, að hann mundi naumast
geta haldið sér vakandi alla nóttina, ef hann hefði alls ekkert til að hressa
sig á. Hann þóttist þekkja sjálfan sig vel í þeim sökum. Oft hafði hann drukkið
sig fullan; því bar ekki að neita. En hann gat varast það, þegar hann vildi, og
neytt víns" í hófi". Hvað gat verið því til fyrirstöðu, að hann fengi á" pöddu"
til næturinnar? , Þessar hugsanir æstu löngun hans og gerðu hana brennandi sára.
Hann lifnaði í öllum æðum af tilhlökkun og vatn kom fram í munninn á honum.
Þegar Einar hafði hvílt sig þarna stundarkorn, gekk hann upp í búðina. Hún var
opin ennþá. Var þar verið að afgreiða marga af þeim, sem verið höfðu í vinnunni
um daginn. Friðrik kaupmaður var sjálfur í búðinni og hjálpaði til við
afgreiðsluna. Framan við búðarborðið var þröng af mönnum, sem biðu afgreiðslu.
Einar komst inn að búðarborðinu, þar sem skáborð bókarans stóð. Þar var Friðrik
staddur þá í svipinn. Laut hann yfir verzlunarbók og var að skrifa í hana. Einar
talaði til hans gegnum rimlana, sem voru framan við skáborðið: " Góði Friðrik
minn, hjálpið þér mér nú um á eina" pöddu"!" Friðrik leit upp og framan í hann
og svaraði heldur hranalega: " Við seljum ekkert brennivín í kvöld". Síðan brá
hann sér frá borðinu, og Einar gat ekki haldið bæninni áfram, fyr en hann kom
þangað aftur. " Góði,, gerið þér nú þetta fyrir mig!" bað Einar enn innilegar. "
Ég á að vaka í nótt yfir vörunum". " Átt þú að vaka í nótt yfir vörunum?" spurði
Friðrik, ekki mýkri í máli en áður. " Hver hefir beðið þig um það?""
Sveinbjörn". " Hefir Sveinbjörn,,?" Rétt í þessu kom Sveinbjörn fram í búðina úr
skrifstofunni. Friðrik fór á móti honum. " Hefir þú beðið Einar í Bælinu að vaka
yfir vörunum í nótt?" " Já, ég nefndi það við hann". " Ertu,,". Meira heyrðist
ekki, því bræðurnir töluðu í hljóði. En endirinn gátu allir kunnugir séð fyrir.
Þegar þá greindi á, bræðurna, var það oftast Friðrik, sem réð. Einar fylgdi þeim
eftir með augunum. Hann las orðin á vörum Friðriks, þótt hann heyrði þau ekki.
Þau smugu í gegnum hann nístandi sár, eins og þeim hefði verið hreytt beint í
andlit honum: Af því að hann hafði verið í hegningarhúsinu, var honum ekki
trúandi fyrir því að vaka yfir vörunum! Öll barátta hans fyrir því að kynna sig
sem vandaðan mann var árangurslaus. Enginn trúði honum! Það sýndi sig brátt, að
Einar hafði farið nærri um hljóðskraf þeirra bræðranna. Rétt á eftir kom
Sveinbjörn að borðinu til hans og mælti ofurblíðlega: " Við ætlum að láta hann
Jóhann, vinnumanninn okkar, vaka í nótt. Þér eruð orðinn þreyttur, karltetur,
svo það er gustuk að hlífa yður við því. Þér ættuð að fara heim og hvíla yður.
Þér getið fengið vinnu hjá okkur á morgun, ef þér viljið". Einar klóraði sér í
hnakkanum, en svaraði engu. Hér voru öll orð óþörf. Það var ótvírætt, hvað þeir
vildu. Honum var svo þungt niðri fyrir, að orð voru ekki auðfundin yfir
tilfinningar hans. Síðan sneri hann þegjandi út úr búðinni. Brennivíns-"
pödduna" var auðvitað árangurslaust að nefna oftar. Í búðardyrunum mætti hann
Jóhanni vinnumanni þeirra bræðranna. Hann var maður rúmlega tvítugur að aldri,
mikill vexti og sterkur, rauður í andliti og varaþykkur. Heldur var hann
einfeldnislegur á svip, en mesti galgopi. " Dragnastu nú heim í Bælið þitt,
Einar minn", sagði hann og sló gletnislega á öxlina á Einari. Hefði Einar verið
í góðu skapi, mundi hann hafa tekið þessu sem meinlausu gamanyrði. En eins og nú
stóð á, var honum það ný móðgun, óbærilegur ábætir á hinar fyrri. Hann leit
illum augum á piltinn og sárlangaði til að gefa honum ósvikinn löðrung. Til
allrar hamingju áttaði hann sig þó í tíma. Jóhann var miklu meiri maður fyrir
sér en hann. Einar reikaði því út úr búðinni, þegjandi, en í þungu skapi.
Vonbrigði, vantraust, gabb, háðglósur, þetta var hans hlutskifti. Það voru
launin, sem hann hlaut að loknu dagsverki, eftir að hann hafði unnið og þrælkað
meira en hann var maður til. Ómakleg tortrygni mætti honum hvarvetna, eins þar,
sem hann átti hennar sízt von. Ennþá umgengust menn hann sem brennimerktan
afbrotamann. Enginn tók eftir margra ára viðleitni hans að afmá þann
vanvirðublett. Það lá við, að hann féllist á máltækið gamla, að ilt væri að
heita strákur og vera það ekki. Alt þetta gagntók hann svo með gremju, að honum
lá við gráti. 3. kafli Verzlunarsaga Ekki var það nýlunda, þótt Þorgeir
verzlunarstjóri væri seint á ferli á kvöldin. Kunnugir vissu, að oft gekk honum
illa að sofa á nóttunni, og svefnleysi hans ágerðist. Þeir, sem þektu skap hans,
skildu það vel, að hann yndi því illa að liggja vakandi í rúmi sínu. Venjulega
fór hann inn í skrifstofu sína eftir kvöldverðinn og gaf sig ekkert að öðrum
mönnum. Enginn vissi, hvað hann sýslaði eða hvenær hann háttaði. Hann svaf einn
í húsinu niðri. Oft þóttust menn verða varir við umgang í þeim enda hússins, sem
búðin var í og ætlaður var vörum, bæði uppi og niðri, löngu eftir háttamál eða
jafnvel undir morgun. Enginn gerði sér þó órótt út af því. Allir þóttust vita,
að það væri verzlunarstjórinn sjálfur. En hvenær sem Þorgeir fór að hátta, var
hann þó jafnan með þeim fyrstu á fætur á morgnana. Fyndist honum sig vanta
svefn, bætti hann úr því með ofurlitlum miðdegisblundi. Mest hafði kveðið að
næturvökum Þorgeirs þetta sumar, og næturnar næstu á undan því, sem hér segir
frá, hafði honum lítið orðið svefnsamt. Fáir voru svo seint á ferli, að ekki
hefðu þeir getað séð ljósglætu leggja út um hjartamynduð göt á hlerunum fyrir
skrifstofuglugga hans. Oft sáu menn og skímu bregða fyrir í öðrum gluggum í þeim
enda hússins, sem sýndi það, að ljós var borið um herbergin. Þetta þótti mönnum
því kynlegra, sem fáir notuðu ljós um þessar mundir, því seint skygði að á
kvöldin og snemma birti á morgnana. Ljósþörfin stóð ekki yfir nema 3 4
klukkustundir úr nóttunni. Nóttina á undan því, sem hér segir frá, hafði Þorgeir
verið svo slysinn að brjóta glasið af lampa þeim, sem hann notaði á næturrjátli
sínu. Hann tók þá fram kassa með lampaglösum til að ná sér í eitt. Það var sami
lampaglasakassinn, sem varð fyrir svo ómildum örlögum við aðsókn hreppstjórans
um kvöldið. En áður en sögunni heldur áfram, er nauðsynlegt að litast um og
kynnast atvikum og ástæðum. Tæplega er unt að komast að réttum skilningi á
menningarástandi neinnar þjóðar án þess að þekkja verzlunarsögu hennar.
Verzlunarsaga héraðs þess, sem hin konunglega náð af vísdómi sínum og
landsföðurlegri umhyggjusemi eitt sinn hafði rammtjóðrað við Vogabúðakaupstað og
tók yfir heila sýslu og part úr annari, hafði verið beint og óbreytt framhald af
sögu einokunarverzlunarinnar gömlu, löngu eftir að dagar hennar voru taldir í
orði kveðnu. Þegar verzlunin var gefin frjáls við alla þegna Danakonungs 1788,
varð lítil breyting á henni. Danir sátu einir að hitunni, og Íslendingar meinuðu
þeim það ekki. Sjálfir höfðu eigendur verzlunarinnar vit á því að koma svo ár
sinni fyrir borð, að landar þeirra gerðu þeim ekki ónæði. Og fáum mun hafa þótt
árennilegt að setjast þar að til samkepni. Þeir sátu því einir og óáreittir og
þrifust vel. Tökin á landsmönnum kunnu þeir af langri reynslu, svo að ekki
stafaði verzluninni hætta úr þeirri átt. Hún skifti við hvern mann út af fyrir
sig og hagaði sér sem henni hentaði bezt við hvern einstakan.
Verzlunarstjórarnir voru oftast danskir og vanir að láta hag sinn og
verzlunarinnar ganga fyrir öllu öðru. Mörgum þeirra fanst þeir vera útlagar úr
landi sínu, meðan þeir voru hér, og hugsuðu um það mest af öllu að eiga sem
fyrst heimkvæmt með sem mestan auð og orðstír. Hjálenduhugsunin var þeim rík í
blóði. Ísland var skapað til hlunninda fyrir þá og Danmörku. Þá guðsgjöf bar að
nota sem arðvænlegast. Eins og gengur, voru mennirnir misjafnir, sem hófust til
þeirrar tignar að verða verzlunarstjórar í Vogabúðum. Sumir voru ofstopamenn og
ófyrirleitnir, mentunarsnauðir ribbaldar; öðrum var betur farið. En allir komu
þeir sér illa við landsmenn, fyr eða síðar, og enginn þeirra hafði borið gæfu
til að breyta verzluninni neitt til batnaðar. En hvernig sem mennirnir voru,
fengust jafnan nógir Íslendingar til að gerast skósveinar þeirra og styrkja vald
þeirra og áhrif. Ennþá eldi mjög eftir af óheillaleifum fyrri alda kúgunarinnar.
Þýlyndið var ríkt og rótgróið í eðli manna. Öll viðleitni til sjálfstæðis og
sjálfsbjargar var ófædd eða í blábernsku. Tilhneigingin var mikil og almenn til
að skríða að fótum alls þess, sem vald hafði og mátt. Ekkert stóð mönnum þá nær
en verzlunin. Hún var auðug og voldug. Á henni þurftu allir að halda. Hún gat
refsað mönnum eða umbunað, eftir því, sem þeir höfðu til unnið. Við náðaryl
hennar var blessað að orna sér. Þó var þessi blessun sjaldan annað en bónþægni á
vörulán, eða vægð í skuldheimtum, sem alt hnepti þá fastar og rammar í þrældóm
verzlunarinnar með hverju ári. Margir fundu sárt til lægingar sinnar og
magnleysis gagnvart verzluninni. Skuldaól hennar hringaðist hvínandi yfir höfðum
þeirra. Þeir hötuðu hana í hugskoti sínu og báðu henni allra óbæna. En gegn
henni þorðu þeir ekki að rísa og augnaþjónustan var henni kærari en engin
þjónusta. Alt sótti því í gamla horfið. Og þegar tímar liðu fram, var ofurvald
og eindæmi dönsku selstöðuverzlunarinnar í Vogabúðum orðið álíka óþolandi og á
dögum Skúla Magnússonar. En þá var háð snörp hríð um verzlunarmál Íslands, sem
Vogabúðamenn höfðu lítið veður af og áttu enn minni þátt í. Hún var háð af
einörðum mönnum, sem unnu föðurlandi sínu brennandi heitt, þektu þarfir þess og
hikuðu ekki við að leggja Danahylli sína í sölurnar fyrir hagsmuni þess. Þeirri
hríð lyktaði þannig, að verzlun Íslands var lýst frjáls við allar þjóðir 1854.
Nú hefði mátt ætla, að héraðsmenn tækju rögg á sig og færu að reyna að færa sér
í nyt frelsi það og réttindi, sem aðrir höfðu aflað þeim til handa. Danska
verzlunin skalf á beinunum af ótta og angist; hún tók eftir því, hverju fram fór
í löggjöfinni. Nú fanst henni sem dagar sínir mundu vera taldir. Henni þótti því
ráðlegra að draga ögn úr ofstopa sínum og ójöfnuði og koma sér vel við
almenning. Nú mátti gera ráð fyrir samkepni þá og þegar, og betra að vera við
henni búinn. , En Vogabúðamenn gáfu slíku lítinn gaum. Þeim var ekki
viðbragðsgjarnt, þótt einhverjar nýjungar bærust þeim. Heila áratugi voru þeir
að átta sig á þessari stórbreytingu á verzlunarlöggjöfinni. Loks virtust þeir
hafa gleymt henni. Þeim var orðið svo tamt að bera klafann, að þótt hann væri nú
fallinn, fanst þeim þeir bera hann enn og stóðu kyrrir. Að örfáum mönnum
undanteknum, sem þráðu breytingu á verzluninni og fleiri viðskiftamenn, hirti
fjöldinn ekkert um frelsi sitt. Engin tilraun var gerð til þess að útvega nýjan
viðskiftamann. Enginn kom óboðinn. Ár eftir ár féll allur viðskiftastraumurinn
jafnt og rótt í gamla farveginum og bar að ósi í móðurskauti hinnar dönsku
fastaverzlunar. Menn voru lítilþægir. Þeir fundu, að hún linaði á tökunum, og
voru henni þakklátir. Það voru viðbrigði frá því, sem áður hafði verið. Hún var
ekki eins bölvuð og af var látið. Þeir mundu eftir henni verri.
Verzlunarstjórnin danska sá, að bragðið ætlaði að blessast. Hún notaði þá
tímann, meðan til vanst, til þess að búa í haginn fyrir sig og tryggja framtíð
sína. Verðbréf verzlunarinnar höfðu fallið í verði, þegar lögin komu út. Nú
hækkuðu þau aftur. Verzlunarskjölin gáfu góðar vonir. , Þannig stóðu sakir,
þegar Þorgeir Ólafsson varð verzlunarstjóri. Hann var þá ungur að aldri, aðeins
25 ára gamall. Það var óvanalegt að sjá jafnungan verzlunarstjóra við þá
verzlun. Hann tók við stöðunni fullur trausts og vona og með kjark og vilja, sem
sýndist óbilandi. Þorgeir var kominn af bændafólki þar uppi í sveitunum. Hafði
hann komið kornungur í þjónustu verzlunarinnar og unnið sér þar sjaldgæfa hylli.
Verzlunarstjórnin styrkti hann til utanfarar og tók hann á skrifstofu sína í
Kaupmannahöfn. Jafnframt stundaði hann nám á verzlunarskóla. Að því loknu var
hann gerður að verzlunarstjóra. Sú var tíðin, að varla var nokkur staða
vegsamlegri og vandameiri hér á landi en verzlunarstjórastaðan við stórar
fastaverzlanir, sem vegna gamallar venju drotnuðu einvaldar í héruðum sínum.
Sýslumannsstaðan ein gat komið til greina til samanburðar. Þó varð oft og tíðum
einnig lítið úr henni hjá valdi og ríki verzlunarstjórans. Verk það, sem
sýslumönnum var falið, var smáræði að ábyrgð og umsvifum hjá því, er á
verzlunarstjóranum hvíldi. Laununum og hlunnindunum varð hvergi nærri saman
jafnað. Og þótt sýslumaðurinn hefði dómsvaldið með höndum, sem verzlunarstjórinn
hlaut að lúta eins og aðrir, fór því fjarri, að það yrði verzlunarvaldinu til
hnekkis að jafnaði. Oftast tókst með lagni að sætta þessi fjarskyldu völd til
þolanlegrar samvinnu. Kóngsvaldinu hefir löngum fundist það álitlegast til góðs
gengis að hafa auðvaldið til stuðnings á aðra hönd sér, en andlega valdið á
hina. Öll lifa þessi völd á spekt og taumfýsi alþýðunnar og sjúga sveita hennar.
Í Vogabúðum og þar í grendinni hafði þessu verið þannig farið um ómuna aldur. Og
enn eftir miðja 19. öld fylktu þeir sér oftast undir eitt merki,
verzlunarstjórinn og embættismennirnir. Aðrir atkvæðamenn héraðsins gerðust þá
taglhnýtingar þeirra. Það var vænlegast til gengis og frama. Og í þessum flokki
var verzlunarstjórinn líklegastur til forgöngu. Hann var þeirra voldugastur.
Þannig var þessu eitt sinn farið. En aldrei má treysta varanleik nokkurs hlutar
í þessum blessuðum heimi. Efri ár 19. aldarinnar munu jafnan fá orð fyrir
hraðstígar breytingar. Þau voru leysinga-ár. Verzlunin hafði verið vel á vegi
stödd áður en Þorgeir tók við henni; en eftir komu hans tók þó hagur hennar mjög
að blómgast. Eftir nokkur ár hafði vörumagnið, bæði að innfluttri og útfluttri
vöru, meira en tvöfaldast. Verzlunin varð að færa út kvíarnar, kaupa sér hafskip
í viðbót og auka og bæta eignir sínar á landi, til þess að hafa við
viðskiftaþörfinni. Þetta gerði verzlunarstjórnin ytra auðvitað með glöðu geði.
Þetta var þó ekki alt að þakka verzlunarhyggindum Þorgeirs, þótt mikið mætti
þakka þeim, heldur góðæri og velgengni sveitanna í ýmsum greinum. Meðal annars
hafði risið þar upp nýr atvinnuvegur, áður lítið stundaður; það var
sjávarútvegurinn. Þar bættist verzluninni ný vara, sem hún hafði ekkert haft af
að segja áður. Þorgeir var einn af fyrstu forgöngumönnunum í þeirri grein sem og
mörgu öðru, er til bóta horfði, bæði til lands og sjávar. Hvatti hann menn
óspart til að hefjast handa og nota bjargræðisvegi sína, studdi þá til þess á
margan hátt og lá ekki á liði sínu sjálfur. Önnur héraðsstórmenni fóru hér sem
oftar að dæmi hans. Þessi framtakssemi manna og vaxandi velmegun varð öllum til
góðs, og ekki sízt verzluninni. Það studdi líka að vinsældum verzlunarinnar
framan af, að Þorgeir var Íslendingur. Dönsku verzlunarstjórarnir höfðu verið
landsmönnum fjarlægari í lund og fráhverfari en hann. Menn töldu sig í ætt við
hann, beinlínis eða óbeinlínis, og voru upp með sér af honum. Þeim gekk greiðara
að skilja hann en hina. Við þennan mann gátu þeir talað. Hann var uppalinn á
meðal þeirra og skildi þarfir þeirra og ástæður út í yztu æsar. Enginn
verzlunarstjóri þar hafði verið gæddur jafnvíðtækri þekkingu á þeim hlutum. Þeim
var það nýtt, að litið væri íslenzkum og sanngjörnum augum á hagi þeirra úr
þeirri átt. Þessi kunnugleiki Þorgeirs kom ekki síður þeim en honum sjálfum og
verzluninni að góðu haldi. Þorgeir hafði ásett sér að færa verzlunarlífið í nýtt
horf, ekki með neinni snöggri breytingu, heldur smátt og smátt, með lagni og
lempni. Hann vildi feginn létta af þessu miskunnarlausa verzlunarofríki, sem
staðið hafði svo lengi, öllum til stórtjóns. Jafnframt vildi hann hreinsa hana,
og íslenzku verzlunina yfirleitt, af því vansæmdarorði, sem af henni fór
erlendis fyrir illar vörur og ill skil. Auðvitað taldi hann sér skylt að hlynna
að fastaverzluninni, sem hann nú veitti forstöðu, og verja hana öllum áföllum og
allri háskalegri samkepni. Öllu þessu hugðist hann að geta fram komið með því
fyrst og fremst að gera viðskifti landsmanna við verzlunina annars eðlis en þau
höfðu áður verið. Þau áttu að hætta að vera nauðungarviðskifti og verzlunin átti
að hætta að drotna yfir þeim. Skuldaverzlunina vildi hann afnema með öllu. Menn
áttu að verða viðskifta-vinir verzlunarinnar, en ekki viðskifta-þrælar hennar.
Þeir áttu að læra að meta kosti hennar og afsaka bresti hennar. Hún hafði oft
hjálpað þeim og feðrum þeirra, þegar þeir voru að þrotum komnir. Margir þeirra
áttu henni það að þakka, að þeir lifðu enn. Þess áttu þeir jafnan að láta hana
njóta. Viðskiftin áttu að verða þeim ljúf, og trygð og samúð áttu að treysta
sambandið milli kaupanda og seljanda og gera það æfilangt og arfgengt. En þetta
gat þá fyrst komið til greina, er menn höfðu losað sig úr skuldaáþjáninni og
skiftu við verzlunina eins og frjálsir og heiðarlegir menn," efnalega
sjálfstæðir", eins og hann komst þrásinnis að orði. Þessar grundvallarreglur
sínar prédikaði Þorgeir fyrir viðskiftamönnum sínum, hvenær sem hann gat því við
komið. Hann sýndi þeim fram á, að viðskiftasjálfstæði þeirra væri grundvöllur
alls annars sjálfstæðis. Það, að vera skuldlaus og skilvís í dagfari sínu,
glæddi metnaðartilfinningu þeirra og gerði þá einarðari og upplitsdjarfari, við
hvern sem þeir ættu. Auk þess hefðu þeir sjálfir beinan hagnað af því að verzla
jafnan skuldlaust, því alt það skakkafall, sem verzlunin yrði fyrir vegna
óskilsemi þeirra, lenti að lokum á þeim. Um leið reyndi Þorgeir að gera þeim
ljóst, að þeir ættu einnig sjálfsagðar kröfur á hendur verzluninni. Ætti hún
drengskap og skilvísi að mæta, væri það ótvíræð skylda hennar að bjóða
viðskiftamönnum sínum svo góð kjör, sem framast væri unt, án þess að henni væri
þröngvað til þess af samkepni. Hún átti að láta sér nægja svo lítinn hagnað, sem
hún frekast gat komist af með, en gera vini sína jafnan hluttakandi í þeim
gróða, sem væri að þakka hagstæðum verzlunaratvikum. Hún átti að vaka yfir
þörfum þeirra eins og góð húsmóðir og styðja allar sannar framfarir á meðal
þeirra. Að ýmsu leyti fylgdi Þorgeir þessum kenningum sínum fram í verkinu. Hann
sjálfur og verzlun hans runnu saman í eitt fyrir honum, þegar um framkomuna út á
við var að ræða. Úr því verzlunin var svift þeirri lagavernd, sem hún lengi
hafði notið, var ekki annað fyrir en að hún staðfesti vald sitt og ríki sjálf
með því að afla sér virðingar og vinsælda. Til þess átti hún að nota tímann
dyggilega, meðan hún var ein og óáreitt. Hann var sannfærður um, að sér mundi
takast að rótfesta kenningar sínar svo í meðvitund almennings, að allir skildu
þær og féllust á þær. Þá var vel farið. Þá mátti gjarnan einhver keppinautur
koma til sögunnar, því hann ynni þar ekkert á. Hjörðin þokaði sér aðeins þéttar
saman, eins og við komu úlfsins. Andi samúðar og viðskiftatrygðar ríkti þá í
héraðinu. Og sá andi væri andi hans sjálfs. Allir mundu þá þekkja og meta
yfirburði hans og hlíta forsjá hans með fúsu geði. Honum var það drengskaparmál
að bregðast ekki trausti þeirra. Þá væri vel fyrir séð hag hans og eftirmanna
hans ef þeir spiltu því ekki sjálfir. Menn hlýddu á fortölur Þorgeirs og
mótmæltu þeim ekki. Flestir létu þær eins og vind um eyrun þjóta. Margir hugsuðu
sitt um ýms af þessum atriðum, þótt ekki þætti þeim vert að stæla um þau við
verzlunarstjórann. Einnig fanst sumum kenningar hans fullheimtufrekar og ekki
lausar við einveldishug og drotnunargirni. Þeir voru og efablandnir um, að þessi
verzlunareindrægnisandi yrði jafnríkur, þegar á reyndi, eins og
verzlunarstjórinn gerði sér von um. En hollara var að láta það ekki í ljós í
návist hans, því Þorgeir var ákafamaður í skapi og trúmikill á mál sitt.
Árangurslaus varð viðleitni Þorgeirs þó ekki. Fyrstu árin minkuðu skuldir
viðskiftamanna hans að drjúgum mun. Stöku menn tóku sér til íhugunar fortölur
hans um" efnalegt sjálfstæði" og losuðu sig úr öllum skuldum. Voru þeir lengi í
miklum kærleikum hjá Þorgeiri. Meðal þessara manna voru þeir bræður, Sveinbjörn
í Seljatungu og Sigurður hreppstjóri í Vogabúðum; ennfremur umboðsmaðurinn á
Klaustrinu og nokkrir fleiri, sem nú beittu hinu" efnalega sjálfstæði" sínu
nokkuð á annan veg en Þorgeir hafði ætlast til í fyrstu. Þetta voru blómaár
Þorgeirs verzlunarstjóra, enda varð hann brátt slíkt stórmenni í héraðinu, að
enginn var jafnoki hans. Jafnframt því, sem verzluninni óx fiskur um hrygg,
græddist honum sjálfum drjúgum fé. Launin voru há og hlunnindin margvísleg. Þar
að auki lagði hann stund á ýms gróðavænleg fyrirtæki, bæði til lands og sjávar.
Verzlunarstjórnin ytra hafði hinar mestu mætur á honum, og mátti svo heita, að
hann réði einn öllu um mál verzlunarinnar, bæði utan lands og innan. Og vald
þetta var ekki lagt í heiguls hendur. Þorgeir var því vaxinn og kunni vel með
það að fara. Á framförum þeim, sem hann taldi sannar og staðgóðar, hafði hann
mikinn áhuga og beitti sér jafnt fyrir hugsjónir annara sem sínar eigin, ef
honum féllu þær í geð. Væri eitthvað nýtt á seyði í héraðinu, var ráða hans
jafnan leitað. Í framfarasamtökum þeim, sem komist höfðu á, hafði hann sjaldnast
forsætistignina á hendi; hana lét hann öðrum eftir, sem gengust fyrir
vegsaukanum. En jafnan var hann með í ráðum og ekki skirðist hann við að taka í
taumana um ráð eða framkvæmdir, ef honum sýndist svo. Að rausn og stórmensku
stóð hann öllum framar. Meiri háttar viðskiftamenn verzlunarinnar voru jafnan
gestir hans, þegar þeir voru í kaupstaðnum. Allir heldri menn, sem til
kaupstaðarins komu, voru sjálfsagðir í hús hans. Hann var íslenzkur í anda og
gestrisinn að sið fornra stórmenna. Aldrei var hann glaðari en þegar svo margt
var gesta við borð hans, að hann sjálfur og heimafólk hans komst ekki að. En
gestrisni hans náði lengra en til matar og húsaskjóls. Oft var setið að sumbli
og glaðværð undir þaki Þorgeirs og margt bar þar nýtilegt á góma. Þar hittust
menn úr ýmsum áttum, sem sjaldan höfðu tækifæri til samtals. Húsbóndinn sá um,
að gestum hans leiddist ekki, og sjálfur var hann lífið og sálin í glaðværðinni.
Mörg af framfaramálum héraðsins áttu þar upptök sín. Það var orðin venja meðal
helztu manna héraðsins að hittast þar til mannfagnaðar og ræða áhugamál sín yfir
góðum mat og gnótt af víni. Á þeim árum var Þorgeir hverjum manni betur til
höfðingja fallinn. Yfirleitt var hann stiltur vel, en þó nokkuð örgeðja við vín.
Gleðimaður var hann í samsætum og gjarn á að halda ræður. Hann var tryggur vinur
vina sinna, en hinum þungur í skauti, sem gerðu honum á móti. Einlægur var hann
og hreinskilinn við hvern mann, en mörgum fanst hann frekur í orðum og harður í
kröfum. Menn höfðu beyg af honum, en báru þó jafnframt lotningu fyrir honum.
Fyrstu 10 árin, sem Þorgeir var verzlunarstjóri, hafði hann ekkert af
keppinautum að segja. Enginn treysti sér til að beita á hinn gamla einkarétt
selstöðuverzlunarinnar. Að þeim tíma liðnum fór að bóla á keppinautum, þótt
smáir væru. Hinn fyrsti var danskur lausakaupmaður. Hann kom eina ferð á ári með
allskonar vörur á skipi sínu, bæði nauðsynlegar og ónauðsynlegar, og seldi þær í
lausakaupum á ýmsum höfnum, en þó mest á Voginum. Lagði hann skipi sínu við
akkeri utarlega á voginum, þar fram undan, sem Bræðraverzlunin var nú. Þá var
þar engin bygð. Innar mátti hann ekki vera á voginum, því þar var lægi
Jespersens-skipanna. Tjaldaði hann yfir skipið milli siglutrjánna, sló saman
krambúð í nokkrum hluta af farmrúminu og verzlaði bæði þar niðri og á þiljunum
undir tjaldinu. Ekki fór hann fyr á haustin en vörur hans voru uppseldar, eða
því sem næst, en kom svo með nýjar birgðir á vorin. Ekki stóð lengi á því, að
hann fengi viðskiftamenn á Voginum. Í fyrstu greiddi nýjungagirni manna götu
hans; en síðan fleira. Það þótti að ýmsu leyti betra að skifta við hann en
fastaverzlunina, og meðan hann lét aðeins hönd skifta hendi, gat hann selt sumt
með betra verði en fastaverzlunin. Húsfreyjurnar í sveitunum biðu því með
kaupstaðarferðir sínar, oft sér til stórbaga, þar til lausakaupmaðurinn var
kominn. Þá fóru þær til hans með nokkuð af ullinni og tóku út á hana í
lausakaupum. Þær urðu þá oft sjóveikar, því stundum var alda svo utarlega á
voginum, og hraktar við lendinguna, því bryggja var engin; en þessi óþægindi
létu þær ekki á sig fá. Þorgeir fór að gefa þessum smáa keppinaut sínum auga og
sá, að ekki mátti við svo búið standa. Samkepnin varð þó aldrei hörð, því
leikslokin voru fyrirsjáanleg. Hann neitaði þeim um lán, sem nokkuð skiftu við
lausakaupmanninn, og batt allar nýjar lánveitingar því skilyrði, að lánþeginn
skifti við sig að öllu leyti. Þetta kom mönnum illa. Það lag var nú einu sinni
komið á og orðið gamalt og landlægt, að enginn gat þrifist án þess að skulda í
kaupstaðnum. Menn tóku út vörur á öllum tímum ársins gegn væntanlegum innlögum,
þegar vörurnar væru til. Þegar svo vörurnar loks voru tilbúnar, gekk misjafnlega
að láta þær hrökkva til borgunar á öllu því, sem út hafði verið tekið. Síðan
þurfti að byrja á nýjum lánum. Nú urðu þeir, sem ekki vildu hætta öllum
viðskiftum við lausakaupmanninn, að taka alla ársúttekt sína hjá honum á sumrin
í einu lagi, en komust í mestu þrot með allar nauðsynjar, áður en hann kom
aftur. Þá fór einnig að bera á gamla verzlunarsjúkleikanum, sem fastaverzlunin
hafði átt svo lengi við að búa, sem sé vanskilunum á skuldum þeim, sem þeir
höfðu komist í við hann. Slík vanskil þoldi hann miklu síður en fastaverzlunin.
Aftur á móti mátti Þorgeir til að vera leiðitamari til lánveitinga við þá menn,
sem hann hafði neytt til að hætta viðskiftum við lausakaupmanninn. Þeir hættu þó
ekki viðskiftunum í raun og veru, en létu þau fara fram undir annara manna
nöfnum. Afleiðingin af þessu öllu saman var sú, að vanskilin við fastaverzlunina
fóru í vöxt. Úttekt manna var lík og áður; það hlaut að vekja grun hjá Þorgeiri,
ef hún færi minkandi. En innlögin rýrnuðu, því að klipið var af þeim í laumi
handa lausakaupmanninum. Skuldir viðskiftamanna Þorgeirs, sem farið höfðu
minkandi um nokkur ár, fóru nú aftur vaxandi. Þar með varð ein af fegurstu
verzlunarhugsjónum hans að láta undan síga. En nú höfðu menn enn af nýju fengið
að kenna á ráðríki fastaverzlunarinnar dönsku, aðhaldi hennar að viðskiftafrelsi
þeirra og óvægni verzlunarstjórans. Þetta gróf um sig í skapi þeirra, þótt lítið
bæri á. Vanskilin við lausakaupmanninn fóru líka vaxandi. Hann lét í haf með
minna og minna af vörum, en meira og meira af" föstum" alt of föstum eignum á
landi, sem komu honum að litlu haldi á erlendum markaði. Loks leiddu vanskilin
til þess, að hann varð að hætta ferðum sínum hingað til lands, en sendi
skuldheimtumann í sinn stað til viðskiftamanna sinna. Þar með var sá
keppinauturinn úr sögunni. Þeir, sem höfðu haldið sér dauðahaldi í hann í
verzlunarsökum, neyddust nú til að flýja á náðir Þorgeirs og sanna hið
fornkveðna: " Sigraðir menn verða að sætta sig við allt". Næstu keppinautar
Þorgeirs voru" borgarar". Það voru innlendir menn, sem settust að fyrir utan lóð
verzlunarinnar. Keyptu þeir sér verzlunarleyfi, bygðu sér hreysi og tóku að
verzla. Oftast keyptu þeir vöruafgang lausakaupmannsins á haustin og höfðu lítið
annað til að verzla með. Enginn þorði að skifta við þá neitt til muna, því ef
Þorgeir neitaði einhverjum um lán vegna þeirra viðskifta, voru þeir á flæðiskeri
staddir; ekki gátu" borgararnir" fullnægt þörfum nokkurs manns. Þorgeir gerði
ekki annað en skop að þessum keppinautum sínum. Lét hann þeim stundum í té
vöruslatta frá sér með niðursettu verði, til að selja með ofurlitlum ágóða.
Atvinnan hefir eflaust verið mögur, því á tíu árum höfðu þrír" borgarar" byrjað
á slíkri verzlun og jafnmargir hætt. Öll gerði þessi samkepni aðeins ilt verra.
Þegar fastaverzlunin hafði gengið milli bols og höfuðs á keppinautum sínum, lét
hún menn óspart kenna á almætti sínu. Þorgeir hugsaði nú um það mest af öllu að
bæla niður alla viðleitni manna til þess að afla sér annara viðskiftavina og
eyða gersamlega öllum uppreisnarhug úr ríki sínu, að dæmi gamalla
einvaldsdrotna. Aftur á móti höfðu menn nú fundið að því lítilsháttar bragð,
hvað verzlunarsamkepni er, og þyrsti eftir meiru. Þessi þrá eftir breytingum á
viðskiftalífinu fór vaxandi með ári hverju; en henni fylgdi óvild til
fastaverzlunarinnar. Ólagið festi dýpri og dýpri rætur og hafði mikil og ill
áhrif á siðferðislíf manna og hugsunarhátt. Aftur neyddust menn til að gera sig
kjassmálga við þá stofnun, sem þeir hötuðu. Aftur urðu þeir að nota grímu
vináttuþels og undirgefni í viðskiftum sínum og bregða fyrir sig allskonar
augnaþjónustu, til þess að verða ekki af allri verzlunarnáð og fá að verma sína
köldu limi við ylgeisla lánveitinganna. Aftur stóðu menn frammi fyrir þessum
volduga einvaldsdrotni, bognir í lendum, með skjálfandi kné og mórauða samvizku.
Nýlega höfðu þeir reynst" vanþakklátir og ótrúir". Þetta ólukku aðskotadýr,
lausakaupmaðurinn, hafði freistað þeirra. Þeir skyldu aldrei gera það oftar! En
hjá öllum þorra manna þroskaðist gremja og óvild til verzlunarinnar og
baneitraði hugi manna í hennar garð. Margir álitu það syndlaust eða jafnvel
sjálfsagt að pretta þessa illræmdu einokunarverzlun og reyna á allar lundir að
leika á hana, án þess að ganga í berhögg við hana. Um þetta voru jafnvel
leynileg samtök og menn hlökkuðu yfir því í sinn hóp, ef það hepnaðist.
Vanskilin færðust mjög í vöxt; svik og orðbrigði urðu enn almennari en áður.
Verzlunin galt líku líkt og tók ómjúkum höndum á mönnum fyrir óheilindi þeirra;
fleiri urðu þar oft að gjalda en til höfðu unnið. Við það fjölgaði óvinum
hennar. Óvildin breiddist út, frá yztu nesjum til instu dala. Yfirborðið var
slétt og fágað; enginn þorði að láta það uppskátt, sem honum bjó niðri fyrir. En
því þyngri var harmurinn í hugum manna. Verzlunarlífið var gerspilt og blés fúa
og ólyfjan í aðrar greinar samlífsins manna á meðal. Það jók líka mjög á
óvinsældir verzlunarinnar, að hún var dönsk. Stjórnarbaráttan hin síðari stóð þá
yfir og hugir manna voru gramir og æstir út af undirtektum dönsku stjórnarinnar
undir ýms mál, sem nú voru orðin þeim áhugamál. Stjórnmálamenn og ritstjórar
blésu mjög að þessum kolum. Fór þá sem oftar, að hófið var vandratað. Margir
lögðu þá fæð á alt, sem danskt var, og ömuðust við því á ýmsar lundir. Fornir
harmar, sem kendir voru sambúðinni við Dani og yfirgangi þeirra, voru óspart
ýfðir upp. Þeir menn, sem erindi þeirra ráku hér á landi, voru nefndir" danskir
Íslendingar"," danskir okrarar" og enn verri nöfnum, og þeim gerðar ýmsar
búsifjar. Því fór fjarri, að Þorgeir þekti ástandið eins og það var. Enginn
hafði einurð og hreinlyndi til að segja honum það blátt áfram, sem dulið lá í
skapi þorra manna. En hann sá þó meira en nóg til þess að ganga úr skugga um, að
ekki var alt eins og það átti að vera og hann hafði óskað. Þetta vakti hjá honum
kala og gerði hann stundum biturlyndan og óþjálan. Kurr manna hafði hann að
engu, en fór sínu fram. Ekki hirti hann þá heldur um að draga dul á það, ef hann
var þorra manna andstæður í almennum áhugamálum, þótt ekki aflaði það honum
vinsælda. Urðu þá margir að þola honum hörð orð og sár. Eigi að síður var svo að
sjá, sem ekki skorti hann hylli og vinfengi helztu manna héraðsins, og ennþá var
hann þeirra mestur að rausn og ríkilæti. , Þá kom Kaupfélagið til sögunnar.
Kaupfélög voru byrjuð í öðrum bygðum landsins, en þó ekki fyrir löngu, þegar
bændur í sveitunum kringum Vogabúðir tóku sig saman um að gera tilraun með
þennan félagsskap. Fögnuðurinn yfir þessu nýja undra- og óskabarni var þegar
mikill meðal almennings. Þessi verzlun var í heiminn borin til þess að frelsa
menn úr klóm fastaverzlunarinnar. Og hún var íslenzk. stóð og féll með dugnaði
og samvinnu þeirra sjálfra. Allar kröfur hennar til lífsins voru þeim að vísu
ekki ljósar; en þeir unnu henni og vildu mikið á sig leggja hennar vegna. Það
styrkti líka álit hennar og traust á meðal manna, að efnuðustu og atkvæðamestu
mennirnir í hverri sveit gerðust forkólfar þessa félagsskapar og fulltingismenn
hans. Þessi verzlun byrjaði því lífsferil sinn með alt öðrum hætti en bæði"
borgararnir" og lausakaupmaðurinn. Þar höfðu efnamennirnir verið tregastir til
viðskifta, svo nokkru næmi. Ef til vill hafði það mest orðið þessum litla vísi
til samkepni að fjörlesti. Auk þess kom kaupfélagsskapurinn með eitthvað nýtt og
nýstárlegt. Vörurnar voru ekki alveg sömu tegundar og hjá fastaverzluninni, og
yfirleitt bæði betri og ódýrari. En hitt var þó enn meiri nýjung, að þær hétu
alt öðrum nöfnum. Dönsku nöfnin, sem orðin voru íslenzk í aðra röndina, dugðu nú
ekki lengur. Nú höfðu menn önnur eins nýmæli í munni eins og overhead-mjöl,
bisquits, creamcakes eða sunlight-soap og fleira Slík nýyrði í daglega málinu
keptust menn nú um að læra og kenna öðrum, og þóttust menn að meiri. Stórum,
olíuprentuðum myndablöðum, með auglýsingum þvert yfir myndirnar, var sáð út um
allar sveitir. Þau fylgdu vörunum og kostuðu ekkert; ekkert gler þurfti yfir þau
og enga umgerð utan um þau. Þau urðu því fljótt híbýlaprýði heldri bænda, hvað
þá kotunga. , Húsfreyjurnar voru óþreytandi að dásama hinar nýju vörur.
Bændurnir glottu ánægjulega í kampinn; því þótt kaupfélags-munntóbakið væri"
bölvaður ruddi", þá bætti brennivínið það upp, og hét whisky. Á öllu var einhver
ókunnur, en aðlaðandi blær, sem menn fengu notalega vímu af. Hann var ekki
íslenzkur; ekki danskur heldur. Hann var enskur. Fordildin átti líka sinn þátt í
því að koma fótunum undir Kaupfélagið. Nú fengu menn vörur sínar á gufuskipum;
Jespersens-verzlunin hafði aldrei fengið gufuskip. Munurinn var aðallega sá, að
skipið kom nær tilteknum tíma en seglskip geta gert, og ennfremur sá, að miklu
meira var rekið eftir uppskipuninni en áður. En það var tilkomumikið að fá
gufuskip; eitthvað, sem vert var að státa af. Um leið var það storkun fyrir
fastaverzlunina. Þeirra skip báru af hennar. " Járnbarð" gufuskipsins var
sýnilegt tákn framsóknar og festu í rásinni og" sýndist óvinnandi". , Engin var
meiri gleðistund í sveitunum í grend við Vogabúðir en þegar menn sáu módökka
reykjarhnökra leggja upp í loftið við flóamynnið og skip stefna að landi. Þá
voru hestarnir sóttir, því þá þurfti húsbóndinn í kaupstaðinn. Niðri við Voginn
ætlaði þá alt að ganga af göflunum. Þó var alvarlega brýnt fyrir
kaupfélagsmönnum að panta ekki meiri vörur en þeir væru vissir um að geta borgað
árlega. Jafnframt voru þeir ámintir um að panta sér nóg til ársins, svo þeir
kæmust af þar til vörur kæmu aftur, án þess að þurfa að leita til
fastaverzlunarinnar. Að því er snerti fyrri regluna, mundu menn hana furðanlega
fyrsta og annað árið. Eftir það fóru menn að verða skeytingarminni um hana og
óragari að panta. Óskirnar og þarfirnar voru margar og uppfyllingar þeirra lengi
þráðar. Þá fór það að koma fyrir, að menn gátu ekki borgað úttekt sína árlega.
Þeim gekk illa að lifa skuldlausum. En til þess að fyrirbyggja hið síðara,
stofnuðu menn innan Kaupfélagsins annan félagsskap. Það var hlutafélag, sem
hafði það markmið að standast kostnaðinn, sem af því leiddi að geyma jafnan
nokkrar birgðir af vörum Kaupfélagsins, ef félagsmenn skyldu komast í
vistaþröng. Skyldi byggja hús við Voginn og hafa þar jafnan opna sölubúð, bæði
fyrir félagsmenn og aðra. Öllum fanst þetta æskilegt, og flestir studdu það með
hlutakaupum. Þetta varð fyrsti vísirinn til Bræðraverzlunarinnar í Vogabúðum.,,
Þorgeir verzlunarstjóri tók snemma eftir þessari nýju verzlunarhreyfingu og var
búinn að frétta af henni út í yztu æsar, jafnvel áður en hún komst á laggirnar.
En í stað þess að taka þá þegar fyrir kverkar henni, varð honum það á að líta á
hana eins og nýja útgáfu af lausakaupmanninum og" borgurunum" og lét hana því
afskiftalausa að mestu. Reynsla hans af hinum fyrri verzlunarhreyfingum varð til
að halda hlífiskildi yfir hinu unga kaupfélagi. Þorgeir trúði því ekki, að upp
úr þeim jarðvegi, sem þar var fyrir pretti og verzlunaródrengskap, ósjálfstæði
og innbyrðis tortrygni, gæti vaxið nokkur sá félagsskapur, sem hald væri í. Hann
þekti hvern mann í samtökunum. Fáir voru þeir, sem hann þekti að því, að á þá
væri mikið treystandi. Hann þóttist sjá fyrir forlög þessa nýja félags: Fyr eða
síðar mundi það lenda í skuldum og ógöngum, vegna kæruleysis meðlima sinna, og
fyrirgera trausti sínu. Að svo komnu var ekki víst, að þeir lentu í mildari
höndum en hans. Viðskiftamenn þeirra erlendis þekti hann ekkert; en hann fann,
að sér mundi sárna að sjá þá grátt leikna af útlendum fjárplógsmönnum. Ennþá
hafði hann aldrei beitt þá hörðu, þótt stundum hefði hann hótað því. Nú gat hann
þess til, að þeir tímar mundu koma, að þeir iðruðust eftir að hafa yfirgefið
gamlan og reyndan viðskiftamann. Hann tók þá forkólfa Kaupfélagsins fyrir, einn
eða fleiri saman, eftir því sem hann náði í þá, og reyndi að telja þeim
hughvarf. Hann sýndi þeim fram á, að verzlun þessa héraðs væri ekki til
tvískifta. Tvær verzlanir gætu ekki þrifist í Vogabúðum. Þegar samkepni byrjaði
í fullri alvöru, yrði önnurhvor verzlunin að gefast upp, og þá væri einokunin
komin á aftur. Hann kvað því hyggilegra fyrir þá að hlíta sínum ráðum og hlynna
að þeirri verzlun, sem hann veitti forstöðu. Hún væri gömul og reynd og í góðu
áliti erlendis. Hann kvað það lengi hafa fyrir sér vakað að kveðja hina helztu
menn héraðsins fyrir ráðunauta sína um mikilsverð verzlunarmál. Tillögur þeirra
mundi hann síðan leggja fyrir verzlunarstjórnina. Á þennan hátt myndaðist
ráðgefandi verzlunarþing í Vogabúðum, sem mikils mundi verða virt. Einnig kvaðst
hann mundu geta komið því til leiðar, að þeim yrði gefinn kostur á að eignast
hluti í verzluninni og atkvæði um mál hennar. Ef þeir legðu þá stund á að halda
saman fé sínu og verða" efnalega sjálfstæðir", mundi þeim smátt og smátt takast
að gera hana innlenda og græða á henni sjálfir. Þessar kenningar studdi hann með
mörgum fróðleik úr fenginni reynslu verzlunarinnar. En árangurinn af þeim varð
samt sem áður rýr. Ekki höfðu menn trú á hagnaði af því að eiga fyrirtæki í
samlögum við Dani. Þar að auki voru þeir nú komnir af stað með fyrirtæki sitt og
fanst þeir ekki geta aftur snúið. Selstöðuverzluninni dönsku hugðust þeir ekki
að hlífa, hvað sem öðru liði. Nú varð að bera eða bresta um hagi þeirra. Þeir
þökkuðu því Þorgeiri heilræði hans og kvöddu hann hæversklega, en forðuðust að
gefa honum færi á sér til frekara viðtals. Þegar tímar liðu fram og Kaupfélagið
tók að færast í aukana, hófst samkepni upp á líf og dauða. Þorgeir hugðist að
beita sömu tökunum og hann hafði áður beitt, á tíð lausakaupmannsins, sem sé að
neita þeim um reikningslán, sem í Kaupfélaginu voru. En nú var það hætt að
hrífa. Menn voru við bragðinu búnir. Nú hjálpuðu þeir hverjir öðrum og þokuðu
sér því fastar saman sem meira svarf að þeim. En furðanlega komust þeir af án
Þorgeirs og verzlunar hans. Viðskiftin við fastaverzlunina minkuðu óðum.
Viðskiftamennirnir fóru unnvörpum í Kaupfélagið, og það án þess að kveðja fyrri
viðskiftamann sinn sæmilega. Hér þurfti því að taka til alvarlegra ráðstafana af
hálfu fastaverzlunarinnar, ef duga skyldi. Flestum bar saman um, að Þorgeir
hefði tvöföld verzlunarhyggindi á við forstöðumenn Kaupfélagsins. Ekki er því
ólíklegt, að honum hefði tekist að sliga Kaupfélagið og tvístra því með
harðfengi sínu og hagsýni, ef hann hefði fengið að njóta sín. En þá komu önnur
atvik Kaupfélaginu til hjálpar. Þorgeir varð ósammála yfirmönnum verzlunarinnar
erlendis. Kraftar hennar skiftust; innbyrðis ósamlyndi hefti allar framkvæmdir
hennar. Þorgeir reyndi að sýna yfirmönnum sínum fram á, hvílíkur háski
verzluninni stæði af því að fá slíkan keppinaut við hlið sér og missa fasta
viðskiftamenn hér á landi, hvern eftir annan. Enn væri þó Kaupfélagið lítt
þroskað og mundi drýgja margar æskusyndir. Yrði því nú fyrirkomið, væru slíkar
hreyfingar niður kveðnar fyrst um sinn. Hann vildi því leggja alt kapp á
samkepnina, hvað sem öllu öðru liði. Verzlunin mátti tapa árlega og lenda í
skuldum, ef tapið aðeins leiddi til sigurs. Oft hafði Þorgeir fylgt skoðun sinni
kappsamlega fram, en aldrei eins og nú. Hann heimtaði nægar vörubirgðir og
fjölbreyttari en áður; en það var þó það minsta. Hann vildi fá vald til þess að
haga verði bæði á innlendri og útlendri vöru alveg eftir geðþótta sínum og vera
einráður um allar gerðir sínar, meðan á þessu stríði stæði. Gegn þessu hét hann
að ábyrgjast framtíðargengi verzlunarinnar og einveldi hennar enn um langan
aldur og lagði við fé sitt og þegnskap. Verzlunarstjórninni ytra hraus hugur við
að fallast á kröfur Þorgeirs. Verzluninni hafði hnignað síðari árin og skuldir
aukist. Hún var hrædd um, að kepni sú, sem Þorgeiri bjó í hug, mundi gera út af
við fastaverzlunina sjálfa. Þeir þektu lítið til atvika hér á landi og skildu
ekkert í þessari tryldu samkepni, sem Þorgeir talaði um. Þorgeir lagði að þeim
því fastara. Hann reyndi að fullvissa þá um, að þessi hríð yrði hörð, en stutt,
þar til yfir lyki með þeim og kaupfélagsmönnum. Alda þessarar innlendu
verzlunarhreyfingar hefði risið of hátt. Bráðum mundi hún springa. Þá riði á að
nota tækifærið og bæla hana með öllu. En það mundi ganga úr greipum, ef illa
væri í garðinn búið heima í Vogabúðum, en framkvæmdavaldið úti í Kaupmannahöfn.
Verzlunarstjórnin daufheyrðist við öllum þessum fortölum Þorgeirs og sat við
sinn keip. Í stað þess að auka vald hans, var af því klipið. Hún vildi alls ekki
reyna að breyta til um grundvallarreglur og fyrirkomulag verzlunarinnar. Allar
breytingar voru henni á móti skapi. Með fyrirkomulagi því, sem nú var, hafði
verzluninni vegnað vel um langan aldur. Þessi samkepnisháski gat ekki annað
verið en grýla. Þorgeir var orðinn dutlungafullur, svo bezt var að fara varlega
að ráðum hans. Og hvers vegna átti að láta stórfé liggja arðlaust í óseldum
vörum úti á Íslandi? , Þorgeir fékk því ekki vörur þær, sem hann bað um.
Tillögur hans voru að engu hafðar. Verzlunin færði saman kvíarnar. Stjórnendur
hennar voru ekki gæddir áhuga Þorgeirs og ötulleik. Það varð Kaupfélaginu að
liði. Þorgeir háði því baráttu á tvær hendur og hlífði hvorugum. Baráttu hans
innan lands sáu allir; af hinni vissu fáir. Fyrir hvorugum vildi hann af hólmi
ganga. Hann sá nú varla fram á annað en að hann hlyti að lúta í lægra haldi í
viðureign sinni við Kaupfélagið, ef nokkur dugur væri í því og ekkert óvænt
óhapp bæri því að höndum. Þann ósigur kendi hann húsbændum sínum. Dró hann ekki
dul á það í bréfum til þeirra og lamdi þá sporðdrekum fyrir heigulshátt þeirra
og þröngsýni. En ekki bætti það samkomulagið. Heima fyrir varð stríðið ákafara
með ári hverju. Þorgeir hamaðist gegn Kaupfélaginu og gaf ekki grið. Nú var svo
komið, að kaupfélagsmenn vildu flest annað fremur en falla í greipar hans af
nýju, og gerðu því alt, sem þeir gátu, til að magna félagsskap sinn og
Bræðraverzlunina. Enda veitti ekki af. Forkólfar þeirra vöktu vandlega yfir
hverjum sauð í hjörð sinni, að hann sviki þá ekki eða gerði þeim ógreiða.
Framkvæmdastjórn þeirra fékk ótakmarkað vald, en átti líka að sjá fyrir hag
félagsins að öllu leyti og bæta úr öllum þörfum félagsmanna, svo ekki týndust
þeir úr samtökunum. Þetta var því erfiðara, sem félagsmönnum leið nú ver að
mörgu leyti en áður, meðan þeir skiftu við fastaverzlunina. Nú komust þeir í
þrot með nauðsynjar sínar á hverju ári og urðu að sætta sig við það, að þeim
væri skömtuð hjálp úr hnefa. Vörur þeirra voru flokkaðar eftir gæðum, og lenti
mestur hluti þeirra í versta flokkinum. Það fanst þeim óbærileg móðgun. En verst
undu þeir þó eftirlitinu. Það lá á þeim eins og farg. Freistingin til
afturhvarfs var mikil, því enn gufaði upp úr kjötkötlum fastaverzlunarinnar. En
svo var þeim talin trú um, að nú væru þeir að bera sigur úr býtum í samkepninni
og þá mundi hagur þeirra batna. Við það hættu þeir að mögla. Glímumóður og
sigurvon fyltu hugi þeirra og þetta hélzt ótrúlega lengi. Þessi viðureign þeirra
Þorgeirs og kaupfélagsmanna óx brátt upp úr því að vera verzlunarsamkepni á
heilbrigðum grundvelli. Hún varð einkamál manna og skifti þeim í tvo flokka. Í
héraði þessu, þar sem friður og eindrægni höfðu ríkt um ómuna aldur, þar sem
verið hafði ein hjörð og einn hirðir, logaði nú alt í ófriði. Ennþá fylgdu
margir Þorgeiri að málum og ilskuðust við kaupfélagsmenn. Gamlar væringar, sem
aldrei höfðu þó orðið ósættisefni, voru nú vaktar upp og notaðar í glósum og
brigzlum. Alstaðar voru háðar smáskærur. Úlfúð og tvídrægni var hvarvetna smeygt
inn. Flokkarnir skapraunuðu hvor öðrum og hæddu hvor annan. Allskonar sögur voru
bornar út. Hrakspár og getsakir voru á stöðugu sveimi milli flokkanna. Þessi
verzlunarmál virtust ætla að gera út af við alt samkomulag þar í sveitunum. Menn
Þorgeirs voru færri og þeim fór árlega fækkandi. Í hinum daglegu orðasennum áttu
þeir örðugri aðstöðu en hinir. Öllum hinum mörgu ávirðingum dönsku
selstöðuverzlunarinnar, að fornu og nýju, var þeim stöðugt fleygt á nasir. Önnur
eins undur af syndum hafði Kaupfélagið ekki drýgt. En þegar þeir fundu á sig
ganga bardagann og flokkur þeirra þyntist jafnframt, var ekki trútt um, að á þá
kæmi berserksgangur. Fór þá oft svo, að þeir gripu til þeirra vopnanna, er sízt
skyldi, og gerðu málstað sínum ógagn eitt. Þorgeir og verzlun hans hlutu þá oft
að gjalda þess, sem þau höfðu ekki til unnið. Alla þessa baráttu tók Þorgeir sér
mjög nærri, og meðan á henni stóð, breyttist hann mjög, bæði að skapi og útliti.
Mest af öllu gramdist honum það þó að sjá menn, sem hann hafði margsinnis
hjálpað og stutt til góðs gengis, menn, sem hann áleit óbrigðula vini sína,
bregðast sér, hvern á fætur öðrum. Viðleitni hans til að tengja menn
samhygðarböndum við verzlun hans var nú strönduð. Engir reyndust honum ver en
þeir, sem hann hafði gert" efnalega sjálfstæða". Nú gengu þeir fram fyrir
fylkingar römmustu mótstöðumanna hans og storkuðu honum. Meðal þessara manna
voru þeir Vogabúðafeðgar. Enginn maður hafði notið slíkra hlunninda af verzlun
Þorgeirs sem Sigurður gamli í Vogabúðum. Engum manni hafði Þorgeir sýnt meiri
vinsemd. Hann hafði veitt Sigurði atvinnu við beykisstörf. Að þeim mátti hann
vinna eftir sínum eigin hentugleikum og fékk vinnuna vel borgaða. Hann átti
Þorgeiri mikið að þakka efni þau, sem hann nú var kominn í; áður hafði hann
verið eignalítill og ómagamargur. Þorgeir hafði hjálpað honum í hvívetna með
ráði og dáð. Sonu hans tvo, þá Friðrik og Sveinbjörn, hafði hann tekið unga í
búð til sín, alið þá upp til verzlunarstarfa og mannað þá, sem væru þeir hans
eigin synir. Friðrik hafði hann stutt til utanfarar og mælt með honum á
skrifstofu verzlunarinnar í Kaupmannahöfn. Alt þetta launuðu þeir nú með því að
gerast foringjar mótstöðumanna hans og auka á raunir hans á ýmsan hátt. Líkt
þessu var ástatt með fleiri. Oft hugsaði Þorgeir um þetta í einrúmi. En þegar
hann hugsaði um öll þau vonbrigði, allan þann misskilning og vanþakklæti, sem
hann hafði orðið fyrir, og fann til vanmáttar síns gagnvart mótstöðumönnum
sínum, þá varð honum sárt í skapi. En allar mótgangsöldur brotnuðu að lokum á
einhverju hörðu og hljómþungu í huga hans, sem drundi við eins og orustulúður: "
Grátum ekki; munum heldur!" Ennþá var honum ekki horfin öll von um, að honum
mundi takast að yfirbuga þá kaupfélagsmenn. Byrðin á helztu mönnum þeirra hlaut
að vera farin að þyngjast og þeir að lýjast. Einn og óstuddur skyldi hann koma
þeim á kné. , En með þeim sigri mundi hann ríða yfirmenn sína utan lands úr
söðli. Þá réði hann aftur einn öllu, og þá, þá væri réttast að láta kné fylgja
kviði. Þannig var yfirlit yfir verzlunarsögu Vogabúðakaupstaðar hin síðustu
árin. Nú var svo komið, að meðan kaupfélagsmenn ruddu á land vörunum úr
gufuskipi sínu, var fastaverzlunin vörulaus að kalla. Hún hafði lítið af nýjum
vörum fengið þetta ár. Vörukröfum verzlunarstjórans var ekki sint lengur, nema
að hálfu leyti. Honum var fyrir lagt að selja upp hinar eldri birgðir og krefja
inn skuldirnar. Hljótt var og dauflegt kringum hús verzlunarinnar; fáir voru þar
á ferli. Geymsluhúsin stóðu harðlokuð; sum voru sjaldan opnuð: Önnur mannvirki
verzlunarinnar stóðu ónotuð. Öll þau kynstur, sem verzlunin átti af ýmsum þeim
hlutum, sem að atvinnunni lutu, úti og inni við, lágu nú í stöflum og biðu síns
vitjunartíma. Af öllu því verzlunarliði, sem eitt sinn var þar innan búðar, voru
nú aðeins tveir unglingar eftir, sem" flugust á og brutu alla skapaða hluti",
eins og sagt var meðal kaupfélagsmanna. Bókarann gamla taldi enginn; hann var"
úr sögunni". Hin mikla og fyrrum volduga stofnun kúrði sig niður og svaf eins og
gamall, gigtveikur björn í bæli sínu. En þangað litu menn samt með ugg og ótta;
á meðan hún dró andann, gat hún haft það til að rísa upp á skottleggina. Og þá
vildu fáir verða fyrir henni. En á hljóðum næturstundum reikaði
verzlunarstjórinn um hálftóma búðina og búðarloftin, aleinn, svefnlaus,
eirðarlaus og hugsaði hugsanir sínar. Hann hvarflaði frá einu til annars, án
þess að vita til fulls, hvað hann gerði, þuklaði á hlutunum, leitaði. hann vissi
ekki að hverju; hann taldi saman og reiknaði fyrir munni sér, raulaði vísustúf
eða sálmvers með hásum rómi, án þess hugur fylgdi. Þess á milli sat hann yfir
gömlum, hálffúnuðum verzlunarskræðum inni í skrifstofunni. Hár hans gránaði,
hann megraðist; og þótt hann gengi teinréttur, sást hann nú eldast furðu fljótt.
Svipurinn varð harðlegri og andlitsrúnirnar rammbundnari en áður. Augun urðu
myrk og kuldaleg, tortryggin og rannsakandi. Það var sem sálin í þeim færði sig
innar í skuggann, en gægðist síðan fram úr fylgsni sínu. Alla æfi hafði hann
fámæltur verið; nú talaði hann varla orð að fyrra bragði. Erfitt var að sjá það
daglega, hvort honum þótti betur eða miður. Tilfinningarnar voru vandlega
byrgðar inni. En í þessum leifum af fyrri veru hans bjuggu ennþá allir þeir
eiginleikar, sem höfðu einkent hann um æfina. Sumir höfðu að vísu magnast, aðrir
dregið sig í hlé. Óskir hans og vonir og hinar lífseigu ástríður hans voru ef
til vill meira drotnandi nú en nokkru sinni áður; en mannúð hans, tillit til
annara manna og sanngirni í kröfum hafði lotið í lægra haldi í baráttu þessara
síðustu ára; þykkjan hafði sezt í öndvegi í huga hans, búið þar um sig og vildi
ekki víkja; oft nálgaðist hún harm og hatur. Ekkert særir meira gamlan mann en
að sjá lífsverk sitt troðið niður, stórmensku sína og höfðingsskap brotinn á bak
aftur, hugsjónir sínar sigraðar og hæddar og velgerðir sínar vanþakkaðar. Ekkert
er það, sem gamall maður heldur um slíkum heljartökum sem vald það og ríki, sem
hann áður hefir haft. Þegar öll önnur gæði lífsins eru þrotin og ekkert
jarðneskt gleður hann lengur, getur hann ekki af þessu síðasta séð. Og hugur
Þorgeirs hneigðist allur og með öllu því ástríðuafli, sem í honum bjó, að þessu
tvennu: að endurreisa vald sitt og hefna sín. 4. kafli Kotungur í höfðingjaranni
Einar fór ekki heim í Bælið þetta kvöld. Margt var það, sem að honum amaði og
gerði honum þungt í skapi, auk þess sem áður er sagt frá. Þótt hann væri
dauðþreyttur eftir erfiðið um daginn, fann hann samt enga löngun til að fara
heim til sín. Hann hafði gert orð heim, að hann kæmi ekki; hann ætti að vaka um
nóttina. Ef hann kæmi nú heim samt sem áður, var hann viss um, að hann fengi
ekki að fara að hátta alveg orðalaust. Hann þekti Möngu sína of vel til þess.
Heimilisástæður Einars voru ekki gleðilegar. Hann var giftur einni af þessum
blessuðum manneskjum, sem sjaldan opna munninn til annars en þess að jagast. Það
var orðið að vana hjá henni. Hann vissi vel, að nöldur hennar og orðagjálfur
átti sér ekki djúpar rætur, að þrætugirnin var breyskleiki hennar og hún sá
stundum eftir bituryrðum sínum. En hún lét þau samt fjúka; hún gat ekki stilt
sig um það. Og þetta hafði sömu áhrifin á hann, hvort sem henni var alvara eða
ekki. Það gerði honum heimilisvistina lítt bærilega. Hann var sjaldan heima; svo
sjaldan sem hann gat. En hvenær sem hann kom heim, kvað við sami söngurinn: org
og skælur í börnunum og jag húsfreyjunnar. Undir eins og hún sá hann, slepti hún
börnunum og tók hann fyrir. Ef hann þá svaraði, var" fjandinn laus" í kotinu. Þá
gat það endað með áflogum. Ef hann svaraði engu, þagnaði hún aldrei, fyr en hún
sofnaði. Hún endurtók þá sífelt það sama, annaðhvort með sömu orðunum eða með
nýjum orðum og nýjum áherzlum. Góðu gat hann auðvitað aldrei svarað henni, þegar
hún var í þessum ham. Með því móti hefði samlíf hans við hana orðið endalaus
fyrirgefningarbón og tíminn þó ekki hrokkið til. Þó kastaði tólfunum, þegar
Einar kom fullur heim í Bælið. Auðvitað var það altaf sami sónninn, sömu
úrþvættisorðin, sem hann fékk að heyra þá og endranær. En þau voru borin fram
með meiri frekju, því þá var um ótvíræða sök að tala. Og einmitt þá átti Einar
langbágast með að þegja fyrir henni. Enda voru áflogin þá jafnan fyrirsjáanleg.
Þess vegna fór Einar sjaldan heim til sín, þegar hann var ölvaður. Hann lá
heldur úti eða skreið í fjárhús. Auðvitað varð heimkoman ekki umflúin fyr eða
síðar. En það var þó betra að koma heim ófullur. Kotið var lítið, lélegt og
óþrifalegt, og ekkert á að lifa, nema það, sem hann vann fyrir í kaupstaðnum,
eða fékk lánað út á væntanlega vinnu, ef vinna var þá ekki til í bráðina. Börnin
voru fjögur, öll í ómegð. Oft voru þau ein heima á daginn, þau eldri með þau
yngri, því þá var konan líka einhverstaðar í vinnu. Og margan sumardag var kotið
alveg tómt; börnin voru þá úti líka. Margrét var dugnaðarvargur að þeim verkum,
sem hún gat gert og kunni að gera. Hún vann ekki síður en hann, vann baki
brotnu, en samt lifðu þau við þröngan kost, og stundum höfðu þau orðið að leita
til sveitarinnar. En það vildi hvorugt þeirra. Ef til vill var það hið eina, sem
þeim kom saman um. Margrét kom sér vel hjá þeim, sem hún vann verk fyrir.
Geðvonzka hennar kom þar sjaldan til greina. Þar gat hún verið kát, þrátt fyrir
alt baslið. Og þar talaði hún aldrei nema vel um" Einar sinn aumingjann". Það
var töluvert hæft í því, sem Einar sagði stundum, þegar hann var fullur, að
undir eins og hún kæmi heim í Bælið, hlypi fjandinn í hana. Þeim, sem þektu
Bælið og kjör Margrétar þar, hefði ef til vill getað skilist það. Til allrar
hamingju voru þeir fáir. Þar var fátt til þess fallið að gleðja eða hressa.
Naktir moldarveggir og raftar yfir, þetta var hreysið. Alt var hátt og lágt
gráhvítt af myglu. Rúmfletin voru bálkar og tuskur yfir; rúmfötin óhrein og
rifin. Það lítið af fiðri, sem einu sinni hafði verið í þeim, var mestalt smogið
út um verin. Gólfið var hólótt óhreinkuskán, og ekkert annað. Og þegar vesalings
konan kom heim frá vinnu sinni, dauðþreytt og svöng, héngu krakkarnir organdi
utan í henni. Síðan var von á manninum heim frá vinnunni, ef til vill druknum.
Þetta með öðru fleira hafði mætt hana og gert hana skapstirða. Nú var henni í
raun og veru orðið sama um þetta alt. En meðan hún var að venjast því, hafði
hinn slæmi eiginleiki hennar, jögunarsýkin, þroskast. Nú var hann orðinn annað
eðli hennar, hvenær sem hún var heima; hún var hrein og bein plága fyrir
vandamenn sína, sem hún þó annars hafði rækt til. Hún fann það stundum sjálf í
einrúmi og einsetti sér þá meiri nærgætni í orðum; en hún gleymdi því jafnan
aftur. Ofan á alt þetta bættust margar raunalegar minningar frá liðnu
samlífisárunum. Þar á meðal ólán það, sem Einar hafði ratað í og áður er minst
á. Það var ekki hætt við, að það gleymdist. Það rifjaðist upp í hverri
rifrildishviðu. En ekkert sveið Einari eins mikið og það. Nú var líka svo komið,
að fleiri vissu um ósamlyndið en þau tvö, því komið hafði það fyrir, að
utanheimilismenn þurftu þangað heim til að skilja þau. Um þetta var Einar að
hugsa, meðan hann reikaði þar um á milli húsanna. Hann hafði marghugsað um það
áður. Hann var búinn að semja í huganum stutt og glögt yfirlit yfir
hjúskaparsögu þeirra, sem hann jafnan kunni og jafnan var reiðubúinn að skýra í
einstökum atriðum. Þar var margt af lakara taginu. Það lá við, að það yfirgnæfði
hitt. Samt sem áður var honum ekki illa við konu sína, og hann var viss um, að
sig mundi taka það sárt að sjá henni líða illa eða missa hana. En hann kveið þó
ætíð fyrir að hitta hana,. kveið fyrir að koma heim til sín. Hann sá það fyrir,
að ef hann færi nú heim, yrði ekki komist hjá jagi eða jafnvel rifrildi, sem ef
til vill stæði yfir alla nóttina. Annaðhvort mundi hún jagast út af því, að
honum hefði ekki verið trúað fyrir því að vaka, eða þá kasta honum því í nasir,
að hann hefði aldrei verið beðinn um það. Hann hefði logið þessu, sem hann lét
drenginn skila. Það var bágt að gizka á, hvað hún fyndi sér til að hafa fyrir"
texta"; en ófriðurinn var handvís, eins og tveir og tveir voru fjórir. Og hvað
sem því leið heima, þá var bezt að hann vekti samt,. vekti í alla nótt. Það var
bezt, að hann sýndi bræðrunum það, að hann gat vakað, ekki síður en
vinnumaðurinn þeirra, sem þó var yngri. Hann gat vakað eina nótt, þótt hann væri
kominn að niðurfalli af þreytu daginn áður. Hann gat gert þeim það til
skapraunar að vaka, vaka yfir vinnumanninum þeirra, sem hafði verið svo
gleiðgosalegur um kvöldið; segja svo bræðrunum frá því, hvar hann hefði verið á
hverjum tíma næturinnar og hvenær hann hefði eiginlega litið nokkuð eftir því,
sem hann átti að vaka yfir. Skömmu eftir að vinnunni var hætt, var búðinni lokað
og hver fór heim til sín. Það fór að skyggja. Þögn og friður næturinnar færðist
yfir kaupstaðinn.,. Einar var kominn að grindunum, sem voru í kringum ofurlítinn
blómagarð utan við skrifstofuglugga Þorgeirs verzlunarstjóra. Þar staðnæmdist
hann og studdi bakinu upp að grindunum. Hann fann sáran þreytuverk í
spjaldhryggnum, sem nú var þó heldur að líða frá. Meðan Einar stóð þar, kom
Þorgeir út til að loka hlerunum fyrir skrifstofugluggum sínum. Einar var í svo
þungum hugsunum, að hann heyrði alls ekki marrið og skellina í hlerunum að baki
sér. Hann var sokkinn niður í að hugsa um það, hvernig hann gæti náð sér niðri á
bræðrunum, einkum Friðriki, fyrir þá tortrygni, sem þeir höfðu sýnt honum um
kvöldið. Það eitt, að vaka alla nóttina, var ekki nóg. Það þurfti að vera
eitthvað, sem þeim sviði dálítið. Þeir þurftu að finna að minsta kosti álíka
mikið til eins og hann hafði fundið til undan meðferð þeirra. Um þetta var hann
að brjóta heilann. Þorgeir þekti Einar og sá þegar, að illa lá á honum. Hann
gekk þá út að grindunum til hans og lagði höndina á öxlina á honum. Þá var eins
og Einar vaknaði. " Þér eruð þó víst ekki að sofna þarna upp við grindurnar
mínar, Einar minn?" mælti Þorgeir kunningjalega. Einar vissi ekki vel, hvað hann
átti að segja. Þessi kveðja kom honum mjög á óvart. Hann þekti verzlunarstjórann
svo vel, að hann bjóst varla við slíkri kveðju af honum. Auk þess átti hann alls
ekki von á honum þarna og um þetta leyti. Hann sá það fyrst nú, að hann var
einmitt upp við grindurnar hans. En við það að leita eftir einhverju svari varð
hann þegar hikandi og viðutan. " Þér hafið víst verið í uppskipunarvinnu hjá
bræðrunum í dag", hélt Þorgeir áfram eftir ofurlitla þögn. " Já", sagði Einar
hálfhikandi. Gat það skeð, að Þorgeiri misfélli það? Hann vildi ekki styggja
hann í neinu. Þeir höfðu haft svo margt saman að sælda í fyrri daga. En þannig
var Þorgeiri ekki farið. Hann vissi vel, að Einar þurfti að vinna, hvar sem hann
gat fengið vinnu. Hann vissi líka, að hann var reiðubúinn til að vinna hjá sér,
þegar hann hafði vinnu handa honum. Það var ekki af ótrygð eða vanþakklæti, sem
hann flutti sig undir merki mótstöðumanna hans. Einar var glaðlyndur að
eðlisfari og tók vel gamanyrðum að jafnaði. Hann var þá hreinskilinn og
innilegur. En þegar hann var í slæmu skapi eða bjó yfir einhverju leiðu, sem
hann þó ekki vildi tala um, varð hann fljótt viðutan, þoldi illa gamanyrði og
vildi ekki, að neinn yrti á sig. Hann vissi, að þá var auðvelt að slá sig út af
laginu og koma sér í bobba. Honum var því ekkert vel við að hitta Þorgeir
verzlunarstjóra einmitt núna. Þorgeir sá þetta alt saman vel, en hafði gaman af
að reyna að lesa út úr Einari, hvað honum byggi í hug. " Þér eruð víst á
leiðinni heim í" Bælið" yðar núna", sagði hann kíminn. Hann vildi vita vissu
sína um það, hvernig lægi á Einari. Það brást ekki heldur. Í stað þess að svara
varð Einar ennþá niðurlútari. Hann þoldi ekki að heyra gletnisyrði um" Bælið"
núna. Hann þoldi ekki einu sinni Þorgeiri jafnmeinlaust gaman. Hann viknaði, svo
honum lá við gráti. Nú var Þorgeir búinn að komast að nógu miklu að sinni.
Eitthvað hlaut að hafa komið fyrir Einar þarna úti frá í vinnunni. Hann rendi
þegar grun í hið rétta. " Það liggur eitthvað illa á yður í kvöld, Einar minn",
sagði hann mildari í máli en áður. Einar leit upp og framan í Þorgeir. Honum
fanst hann finna hluttekningu í málrómi hans. " Bræðurnir hafa ekki viljað
hjálpa yður um á" pödduna" eftir alt stritið í allan dag", sagði Þorgeir ofur
góðlátlega. Einar sagði ekkert, en honum þótti vænt um, að Þorgeir var á réttri
leið að geta hugsana hans, þótt hann hefði ekki hitt á aðalorsökina. " Ég held,
að það væri nú gustuk að gefa yður á ofurlítið glas. III. Andvökunótt. Þeir
Þórður og Steingrímur fylgdu prestefni heim. Hann var enn fámáll. Þeir sveigðu
ið að Þorbirni, létu þess getið, að hann hefði ekki verið kominn hingað, þegar
prestefni hefði verið hér í skóla, að hann réði miklu í bænum, ræki mikla
verzlun og mikla útgerð, væri í stjórn flestra hlutafélaga í bænum og væri víst
orðinn auðugur maður. Þorvaldi skildist svo, sem þá hálflangaði til þess að fá
eitthvað að heyra um það, hvernig honum litist á Þorbjörn. En Þorvaldur var með
öllu ófús á allar samræður um það og annað. Fann, að hann var sljór, og að hann
gat ekki áttað sig að fullu á neinu, né komið skipulagi á hugsanir sínar.
Húsfreyja tók á móti honum í forstofunni, bað hann vera velkominn og vísaði
honum inn í herbergin, sem honum höfðu verið útveguð. Hann sá að eins, að hún
var há kona og digur. Hann hafði ekki rænu á að svipast neitt um í stofunni
sinni, fór tafarlaust inn í svefnherbergi sitt og fór að hátta. Honum fanst
rúmið byltast á ýmsar hliðar, eins og rekkjan í Láru. Og hann heyrði
sjávarskvamp rétt við rúmið, eins og á Láru. Honum fanst sjóveikiþrýstingin vera
að koma fyrir bringspalirnar, eins og á Láru. En bráðlega varð gnauð sjávarins
að ræðu— langri ræðu um barnatrú og biblíu. Þorbjörn var að tala og þurkaði
skeggið á sér með pentudúknum í sifellu. Og Finnur veifaði hnífnum fram undan
sér, og allir urðu hræddir. Og Þorbjörn seildist eftir hnífnum og tók hann af
Finni. Og Þorbjörn seildist með hnífinn í hendinni út yfir borðið. Og
handleggurinn varð æ lengri og lengri. Og Jón Sigurðsson sat við hinn borðendann
andspænis Þorbirni. Og Þorbjörn náði til hans með hnífnum. Og handleggurinn varð
enn lengri, og hnífurinn fór gegnum Jón Sigurðsson. Og handleggurinn fór það
líka. Og sjálfur stóð Þorvaldur í dyrunum milli herbergjanna. Og handleggurinn
varð lengri, ætlaði að fara með hnífinn gegnum hann. En hann fekk vikið sér til
hliðar. Og ræðunni var lokið. Þorbjörn var farinn að eta standandi. Hann át
kjötið og beinin með. Heila nautshryggi át hann og bruddi hryggjarliðina. Og
menn komu dansandi í loftinu að munninum á honum, litlir menn, hjólfættir menn,
hungraðir menn. Hann vissi, að það voru ekki líkamir, heldur sálir mannanna. Og
allir fóru þeir upp í Þorbjörn og ofan í hann. Brakið heyrðist og marrið í
beinunum. Alt malaðist ofan í hann, eins og korn ofan í kvörn. Og handleggurinn
með hnífnum varð enn lengri. Hann stefndi á Kristmyndina á altaristöflunni. Þá
kom dansmærin út úr umgjörðinni og brá á dansleik kringum Krist. Og andlitið
Sigurlaugu var komið á dansmeyna. Og hún dansaði og dansaði. Og Kristur brosti
við henni ástúðlega. En hún dansaði burt frá honumm, út um vegginn, út í
geiminn, eitthvað langt, langt burt. Og Þorbjörn og langi handleggurinn og
hnífurinn dönsuðu á eftir henni, langt, langt burt. Og Finnur fór á eftir
Þorbirni, dansaði líka, langt, langt burt. Og Jón Sigurðsson dansaði á eftir
Finni, með stórt gat í gegnum sig, langt, langt burt. Og Þorvaldur fór sjálfur
að dansa Hann vaknaði. Hann heyrði kirkjuklukkuna slá 3. Hann reyndi að sofna
aftur. En hann gat það ekki. Hvaða erindi átti hann hingað? Boða guðsríki. Boða
sjálfsafneitun. Boða andlegt líf. Boða líf í guði. Boða kærleika. Og þeir
Þorbjörn og Hrólfur hrip höfðu kallað hann til þess! Nei, nú vil eg sofa. Hann
gat ekki sofið. Þessi mentunarsnauði, ósiðaði harðstjóragaur, þessi
kirkjugripaþjófur, þetta átvagi; þessi vínsvelgur, þessi barnatrúarribbaldi
hafði skipað hann til þess að reka erindi Krists í höfuðstaðnum. Hann hafði
stýrt viðtökunum. Hann var af leikmönnum æðstur fulltrúi andlegs lífs,
bænarlífs, kærleikslífs í dómkirkjusöfnuði höfuðstaðarins! Var lífið þá ekkert
annað en skrípamynd af lífi? Nei... nú vil eg sofa. Hann gat ekki sofið. Var
hann ekki hingað kominn til þess að koma mönnum í skilning um hann, sem sagði:
Dæmið ekki? Og nú var hann farinn að dæma honum alveg óþektan mann. Byrjaður á
því fyrstu nóttina. Hvað vissi hann, nema undir þessari hrufóttu, skorpnu húð
væri einhver tegund af sálargöfgi, sem hann hafði enga hugmynd um? En þá varð í
raun og veru ekki nokkur kostur á að gera sér neina hugmynd um mennina. Þetta
stóð í sambandi við máttinn til þess að hafna og velja. Gott og ilt varð að
einum hrærigraut í þessu lífi. Nei, nei. Hann hefir sagt: Dæmið ekki. Það er
sjálfsagt rétt haft eftir honum. Það er í órjúfanlegu sambandi við svo margt
annað. Og enginn hefir dregið glöggari línur en hann. " Eg ætla að hugsa um það
betur á morgun. Nú vil eg sofa. Hann bjó til krók á koddann með öðrum
handleggnum og stakk andlitinu inn í krókinn. En hann gat ekki sofið. Varð honum
ekki alt ofurefli, sem hann hafði tekist á hendur? Gat hann búizt við nokkuru
bergmáli í þessum söfnuði? Var honum ekki ofurefli að haga sér sjálfur eftir
sínum eigin hugsjónum? Og ef hann gat það, varð hann þá ekki utanveltu í þessu
mannfélagi, áhrifalaus, aumkunarverður og skoplegur hérvillingur í augum
mannanna? Hvað gerir það til? Guð er sá, sem ávöxtinn gefur. Nú vil eg sofa. En
hann gat ekki sofið. Hvernig stóð á því, að hann var með miklu meiri heilabrot
en aðrir, sem hann hafði kynst? Þeir gátu farið í prestembættið, eins og í nýjan
yfirfrakka? Þeir gátu orðið stjórnmálamenn, aflað sér logandi sannfæringar um
einu réttu leiðina í öllum málum, eins og þeir kveiktu á eldspýtu. Hvernig stóð
á því, að hann var alt af að efast um eitthvað, sem aðrir menn taka gilt? Ekki
þetta! Nú vil eg sofa. En hann gat ekki sofið. Hann fór að hugsa um efann, sinn
eigin efa. Hugur hans hvarf aftur í tímann, þegar guðfræðin hafði ætlað að verða
trú hans ofurefli þegar honum hafði orðið það ljóst, að allur þorri þess, sem
hann var að læra, var ekkert annað en heilaspuni, afar ófullkomnar tilraunir
manna til þess að gera sér grein fyrir ráðgátum tilverunnar, tilraunir, sem
óvitrir og drotnunargjarnir menn höfðu sett í hásæti sannleikans og gert að
harðstjórum heilvita mannsandans. Og alt hafði verið að hrynja. Grundvöllurinn
hafði verið að ýtast undan honum. Öldur trúleysisins höfðu flætt yfir skerið,
sem hann stóð á. Og umhverfis var ekkert annað en djúpið, dökt og geigvænlegt.
Hugurinn rendi sér eins og fálki fram hjá endurminningunum um það, er Þorvaldur
hafði fengið áreiðanlega vitneskju þess á Englandi og í Vesturheimi, að svipaðar
dásemdir væru enn að gerast í heiminum eins og ýmsar þeirra trúarfrásagna, er
hann hafði véfengt. Aftur hafði fjarað út af skerinu. En á hugarfarinu hafði
engin breyting orðið. Hin nýja vitneskja hafði enn ekki samþýðst huganum. Hún
var ekki annað en þekking, sem lá í köglum. Jók enn ekki gróður andans. Þangað
til einn dag í Lundúnum. Þar staðnæmdist hugurinn í dálítilli stofu í einu
úthverfi borgarinnar. Þar hafði gerst dýrlegasta dásemdin í lífi hans, Hann
hafðist þar við tveggja mánaða tíma. Þennan dag sat hann við gluggann og var að
lesa frásagnir frá Sálarrannsóknarfélaginu brezka. En honum veitti örðugt að
festa hugann við það, sem hann var að lesa. Næðingur var úti og misvinda.
Þorvaldur leit út um gluggann. Vindurinn tók upp blaðsnifsi á götunni, þeytti
því upp á þrep fyrir utan gluggann, tók það þaðan aftur og bar það á burt.
Þorvaldur fór að hugsar um, að nú sæi hann það aldrei framar. Gaman væri að
vita, hvað af því yrði á endanum. Og samt gerði ekkert til um bréfsnifsið. Hann
langaði ekki til þess að vita það. Hann langaði til þess að vita, hvað yrði um
sjálfan sig og allar lifandi verur í öllum alheiminum. Hann hló að sjálfum sér í
huganum. Minna mátti nú ekki gagn gera! Veröld við veröld. Alt af nýjar
veraldamiljónir óendanlegar miljónir, líkamlegar og andlegar. Hugann sundlaði.
Hann, sem ekkert vissi, vildi vita um þetta alt! Hann fór að hugsa um systkin
sín, sem öll höfðu dáið í æsku. Hvað var orðið um þau? Og um foreldra sína, sem
hann hafði ekki séð, en átti svo mikið að þakka. Þau höfðu skilið honum eftir
svo mikil efni, að hann gat mentast og litast um í veröldinni. Hvað var orðið um
þau? Allir, sem til þektu, höfðu sagt honum, að móðir hans hefði verið yndisleg
kona. Fögur eins og bjartur vormorgunn á æskuárum. Stilt og þolinmóð í
andstreyminu. Ávalt full ástúðar og kærleika. Hvað var orðið um hana? Hugurinn
varð gljúpur sem barnshugur. Þá kom lítill drengur, sex ára gamall, þaðan úr
húsinu inn til hans og settist á hnéð á honum. Þorvaldur hafði séð hann áður, og
haldið að hann væri sonur hjónanna. Þorvaldur strauk um kollinn á drengnum, og
spurði hann, hvort honum þætti ekki vænt um pabba sinn. Pabbi er dáinn, sagði
drengurinn. En guð ætlar að vera pabbi minn. Þorvaldur þagði, og horfði á
dúnmjúka kinnina á drengnum. Mamma er líka dáin, bætti drengurinn þá við. Og guð
ætlar líka að vera mamma mín. Hver hefir sagt þér þetta? spurði Þorvaldur. Hún
móðursystir min, sagði drengurinn. Og hann hljóp glaður og öruggur ofan af hnénu
á Þorvaldi, út úr herberginu og inn til móðursystur sinnar. Þorvaldur sat eftir.
Þá rann upp yfir hann úrslitastund æfinnar. Hann ásetti sér ekkert. Viljinn
gerði ekkert vart við sig. Hann vissi að eins, að frá þeirri stund ætlaði hann
að vera guðs megin, sannleikans megin, réttlætisins megin, kærleikans megin alla
sína æfi. Hann vissi, að þá götu ætlaði hann að halda, þó að hún yrði via
dolorosa. Hann vissi, að guð var með honum nú, með einhverjum sérstaklegum
hætti. Hann vissi, að guð hafði alt af verið með honum, hafði ávalt verið faðir
hans og móðir hans. Og heitur straumur kom einhverstaðar innan úr instu og
dularfylstu fylgsnum vitundarlífsins og fylti sál hans og líkama óumræðilegum
fögnuði, sem hann hafði aldrei fundið áður. Hann vissi, að hann gat aldrei orðið
trúaður maður með alveg sama hætti og hann hafði verið í æsku. Hann vissi, að
hann var orðinn frjáls maður. Hann vissi, að sál hans fór aldrei aftur í þær
flíkur, sem rifnað höfðu utan af henni. Hann vissi, að hann gat aldrei tekið
neitt trúanlegt fyrir þá sök eina, að aðrir höfðu kent það. Hann vissi, að andi
hans gat aldrei framar lotið neinum manni. En hann vissi, að hann gat lotið
guði. Svefnlöngunin var alveg horfin, hjöðnuð í þessari sól. Lundin var aftur
orðin létt. Ofurlítið af sams konar hitastraum var komið inn í hugann, eins og
þar hafði komið þennan dýrlega dag í Lundúnum. Og hann lét hugann líða í loftinu
og leika sér uppi yfir ókönnuðum höfum tilverunnar, fagnandi út af því, að alt
fengi hann að kanna einhvern tíma. Og stundum tók hann spretti inn að hólnum og
annnesjum endurminninganna. Ein kom upp úr hafinu, eins og hálfskringilegt,
hálfgeigvænlegt eyjarfjall. Atvik frá barnæsku hans, sem legið hafði í gleymsku
um mörg, mörg ár. Hann var að leika sér með fóstursystkinum sínum um vetur
frammi í bæjardyrum. Lekið hafði um bæjardyraþakið og hér og þar voru frostkúlur
á gólfinu. Börnin náðu kúlunum upp og köstuðu þeim í hurðina, svo að glamraði í.
Öskubylur var úti og illviðrið söng á þakinu. Alt í einu fann Þorvaldur til
óviðráðanlegrar löngunar til þess að líta út bara sjá snjóinn. En hann var svo
stuttur, að hann náði ekki upp í hurðarklinkuna. Lyftu undir mig, Steini! Steini
lyfti honum upp. Og upp fór klinkan og inn kom hurðin. Börnin hlupu að
þröskuldinum, ruddust fast um, ýttu hvort öðru frá, eins og þau hefðu aldrei séð
snjó fyr. Þau hnoðuðu sér snjóknetti og köstuðu út í bylinn. En hvað það er
gaman! sagði lítil telpa. Meira gaman væri að fara út, sagði Þorvaldur. Út! Ertu
vitlaus? sagði telpan. Nei, stelpur geta það ekki, sagði Þorvaldur. En karlmenn
fara út í byl. Ja-há, karlmenn fara út í byl, sögðu strákarnir. Eigum við ekki
að renna okkur á skíðum ofan öskuhauginn? sagði Þorvaldur. Ne-ei, við megum það
víst ekki. það er svo vont veðrið, sögðu hinir. Og þeir gægðust út, miklu
deigari en áður. Karlmenn fara út í byl, sagði Þorvaldur. Eg ætla að fara það.
Bíðið þið hérna, krakkar. Hann gerði sig svo digran í málrómnum, sem hann gat,
þreif eitt af skíðum þeim, sem risu upp við vegginn í bæjardyrunum, bograðist
upp á háan bæjarþröskuldinn og draslaði skíðinu á eftir sér út í skaflinn. Þar
stakst hann á hausinn. En hann brölti á fætur. Hann átti undanhald fram á
hlaðvarpabrúnina. Þar tók við þverhnýpt brekka. Í hana hafði verið borin aska
öld eftir öld. Þorvaldur settist á skíðið og hélt sér í ristarhólkinn. Og fram
af brekkunni fór hann í flugsendingu. Hann lá þar og veltist í skaflinum fyrir
neðan brekkuna. En á fæturna komst hann, snöggvast. Hvað sem hann ætlaði að
flytja sig til, valt hann út af. Hann hafði ekkert hugsað um heimferðina. Ofsinn
var á móti honum, ofan öskuhauginn. Hann gat ekki einu sinni staðið kyrr móti
veðrinu. Því síður komist nokkuð áfram í snjónum. Nú var hugrekkið bilað. Hann
grét hátt, öskraði af öllum lífs og sálar mætti. Og lengi þurfti hann ekki að
öskra. Fóstri hans hafði verið inni í bæ. Börnin sögðu honum til, hvert Valdi
hefði farið. Og eftir nokkur andartök var Valdi kominn í fang hans, og mjög
skömmu síðar inn í rúm. Hann hélt hann yrði flengdur. Fyrir því mundi hann svo
vel eftir þessu atviki. Hann var ekki einu sinni sneyptur neitt. Fóstri hans
sagði ekkert við hann annað en þetta: Ofurhugi ertu, drengur minn. En íslenzkur
öskubylur er þér áreiðanlega ofurefli. Já, átti hann ekki í vændum byl, sem
búast mátti við, að yrði honum ofurefli; ef hann ætlaði ekki að svíkja Bína
köllun? Og hvað ætli þá geri til um ofureflið? sagði hann við sjálfan sig. Ekki
lifandi vitund! Og hann stökk fram úr rúminu og fór að klæða sig, glaður og
hugrakkur. Hann fann, að hann var enn sami ofurhuginn, og lagði út í bylinn, ef
því var að skifta. Og kæmist hann ekki sjálfur upp öskuhauginn, þá átti hann
ekki að eins fóstra, heldur og föður, sem tók hann í fang sér. IV.
Vígsludagurinn. Næsta sunnudag eftir var veðrið yndislegt. Froststirðningur,
forin orðin að engu, og mönnum fanst Reykjavík vera orðin nýr og betri bær.
Veðrið var kyrt, en ýmist dró samt fyrir sól eða frá, og út um nesin lágu dökkir
skuggar í sólbjörtum haustfölvanum. Snæfellsjökull var í glampandi geislabaði.
Hin fjöllin með öllum hugsanlegum bláma. En Esjan og Hengillinn voru farin að
hærast. Þorvaldur gekk vestur fyrir bæinn. Margvíslega fegurð hafði hann séð. En
hvergi var jafnyndislegt og hér heima. Þegar hann hafði lagt af stað úr
Reykjavík síðast, hafði hann naumast vitað af því, að þar væri neitt fallegt.
Hvar hafði hann haft augun? Já, mikil var breytingin. Og mest á honum sjálfum.
Og nú átti að vígja hann í dag. Hann fór að hugsa um þúsundir sálna, sem hann
átti að gæta. Hann þekti enga þeirra. Og engin þeirra þekti hann. Margir voru
sjálfsagt mótsnúnir honum, prestefni Þorbjarnar. Enn fleiri voru sjálfsagt
mótsnúnir lífsskoðun hans. Og var ekki nægur vandi að gæta sinnar eigin sálar?
Var bætandi við það þúsundum sálna? Hann hitti Steingrím fyrir vestan bæinn.
Hann var líka að hressa sig í góðviðrinu. Þeir urðu samferða, og fóru fram hjá
Landakoti. Þar var sungið hátt og snjalt í kirkjunni. Óskemtilegt væri það; ef
kaþólskan færi að læsa sig út hér á landi, sagði Steingrímur. , Ja-á yður finst
það? Steingrímur leit á hann alvarlegum spurnaraugum. , Finst yður ekki? , Ju_ú.
Kaþólska kirkjan misskilur líklega fleira en margar aðrar kirkjudeildir. En
þrátt fyrir það kann hún að eiga djúpsettari skilning en margir aðrir á sumum
hliðum sannleikans. Og miklu kærleiksljósi hefir hún veitt inn í sálir margra
manna. , Það gera nú vist aðrar kirkjudeildir ekki síður. Finst yður
viðkunnanlegt eða bera vitni um framför þjóðarinnar, ef við færum að fá helgra
manna dýrkun aftur hér á landi? , Eg veit ekki, sagði prestefni Ekki ætti það í
raun og veru að spilla mönnum; að hugsa mikið og daglega um þá menn, sem lifað
hafa heilögu lífi. Og kaþólska kirkjan gerir sér í hugarlund, að komast megi í
einhvers konar samband við framliðna menn, sem lifað hafa heilögu lífi. Þaðan
megi fá styrk og aðstoð og fyrirbænir. Steingrímur var svo góður og rétttrúaður
mótmælandi, að honum lá við að hneykslast á þessu.. Við ættum ekki að þurfa að
halda á sambandi við þá, né fyrirbænum þeirra. Okkur hefir verið kent, að nóg sé
að komast í samband við guð. Þorvaldur sá eftir því, að talið skyldi hafa borist
þessa leiðina. Hann fann, að manninum mundi veita örðugt að skilja sig. Og hann
hafði ekki hugsað þennan málstað sinn svo vel, að honum væri neitt verulega ant
um að koma manninum í skilning um hann. En ekki kunni hann samt við að þagna með
öllu. Nokkuð svipað því eins og að renna af hólmi. , Þér viljið sjálfsagt aðstoð
og fyrirbænir góðra manna í þessum heimi. Eru þá líkindi til þess, að minna
verði um þetta vert við það, að mennirnir komast inn í annað æðra líf? Við vitum
undur lítið um guðs vegi og samband hans við mennina. Við vitum, að hann notar
góða menn til þess að styðja veika menn hér. Og við vitum ekki nema hann haldi
því áfram, eftir að mennirnir hafa fluzt héðan. Steingrímur gat ekki í svip
áttað sig á svarinu. Prestefni notaði þögnina, til þess að víkja talinu að öðru.
Tvær stúlkur komu á móti þeim. Báðar ungar. Önnur hávaxin, með gráleitt sjal,
hörgult hár, sem lyftist upp frá gagnaugunum, stór, grá augu, nokkuð hvast
augnaráð, ljós á hörund, en ofurlitíð freknótt. Hin með dökkleitt sjal, lítil,
jarphærð, bláeyg, fölleit, góðleg. Þær gengu fram hjá þeim og litu báðar á
Þorvald. Hann sá þetta alt að kalla mátti á einu augabragði. En ekki heldur
neitt meira. Vitið þér, hvaða stúlkur þetta eru? spurði Þorvaldur. Stúlkan með
ljósa sjalið heitir Ragnhildur. Hún er dóttir Þorgríms Jónssonar yfirdómara. Hin
stúlkan heitir Sigríður. Hún er dóttir fátækra hjóna hér í bænum. Hún hefir
brotist í að afla sér mentunar. Hún hefir ofan af fyrir sér með kenslu. Hún er
mesta dugnaðarstúlka og bráðgáfuð. Þeir Þorvaldur og Steingrímur kvöddust.
Þorvaldur var kominn nokkuð langar leiðir fram hjá heimili sínu og sneri við.
Hann mætti stúlkunum aftur. Nú sá hann nokkuru betur stúlkuna með ljósa sjalið.
Hann sá nokkuð langa fætur en vel lagaða. Hann sá hve tígulega hún bar höfuðið
væri kongsdóttir komin í peysuföt, færi vel á því, að hún bæri höfuðið svona,
fanst honum. Hann heyrði hana hlæja að einhverju, sem stallsystir hennar sagði
við hana. Hláturinn var skær og stuttur. Og hún leit á hann, áður en hláturinn
var farinn úr augunum. Og nú var augnaráðið ekki hvast. Augun voru eins og í
kátínubaði. Steingrímur hafði sagt honum af hinni stúlkunni, að hún væri gáfuð
og framtakssöm. Prestefni fór að hugsa um, að sér hefði þótt meira gaman að fá
eitthvað að vita um þessa. En hvað kom honum þessi stúlka við? Hafði hann ekki
um annað að hugsa vígsludaginn sinn en stúlku, sem hann hafði séð á götunni?
Hann fór inn til sín, og fór að hugsa um alt annað. Einni stundu fyrir hádegi
fór fólkið að flykkjast að dómkirkjunni í stórhópum, til þess að vera sem næst
kirkjudyrunum, þegar þeim yrði lokið upp. Klukknahljómurinn barst stræti úr
stræti, og kom inn í húsin með hátíðasöng sinn. Og kvenfólkið hamaðist í
morgunverkunum og þeytti af sér morgunspjörunum, til þess að komast í
kirkjuflíkurnar. Hugir mannanna voru fullir af eftirvænting. Einu sinni til
tvisvar á ári gafst mönnum færi á að sjá vígt eitthvert umkomulaust prestefni,
sem átti að fara eitthvað út í sveit og höfuðstaðnum kom ekkert við. Og nú átti
að vígja prest handa dómkirkjunni sjálfri, hálærðan mann, sem mikið orð fór af
fyrir gáfur og farið hafði land úr landi og heimsálfu úr heimsálfu, til þess að
framast mann, sem auk alls annars var ókvæntur, og laglegur, sögðu þeir, sem
höfðu séð hann. Mannfjöldinn fylti sundið milli kirkjunnar og alþingishússins og
náði langt vestur á Kirkjustræti. Óþolinmæðin ýskraði í mönnum. Öllum var
sýnilegt, að ekki gat allur þessi manngrúi komist inn í kirkjuna. En engum datt
samt í hug að hverfa frá að svo stöddu. Allir vonuðu að geta einhvern veginn
smeygt sér inn. Og menn ráku öxlina á undan sér og reyndu að smjúga. En
mannþyrpingin var órjúfanleg. Verst þótti ungum piltum, að þeir vissu af
stúlkunum sínum inni í þrönginni, og gátu ekki með nokkuru móti til þeirra
komist ekki einu sinni séð þær brosa til sín, því að háir og herðabreiðir
karladurgar stóðu fyrir og byrgðu alt útsýni. Og gatan var hörð undir fæti. Og
fæturnir urðu þreyttir. Og kluknahljómurinn fylti hlustirnar, þungur og mjúkur,
og þreytti líka. Og sólin skein á mannfjölda, sem þráði heitara að fá sér sæti
en hlusta á guðsorð. — Opnað! Opnað! Búið að opna! Og nú komst allur
mannfjöldinn á ið. Þeir sem nokkuð voru nærri kirkjudyrunum ruddust fast um.
Kvenfólk hélt dauðahaldi í aðra, til þess að láta ekki ýta sér frá, né troða sig
undir. Og á svipstundu fyltist kirkjan, allir bekkir, öll skot, allir gangar, út
í yztu dyr. Þorbjörn var meðhjálparinn þennan hátíðardag. Þegar kirkjuklukkan
hafði slegið síðasta slagið á hádegi, stóð hann fremst á kórgólfinu,
mikilúðlegur og spámannlegur, og hóf upp raust sína. Hann dró seiminn og bað
hjartnæmilega um að hjarta sitt yrði opnað, svo að hann gæti lært af
prédikuninni að iðrast synda sinna, trúa á Jesúm og betra sig daglega í dygðugu
líferni og framferði. — Hann er búinn að biðja um þetta nokkuð oft hérna í
kirkjunni, karlsauðurinn, sagði einn gárunginn frammi í kirkjunni í eyrað á
öðrum gárunga,. Angrið kemur nokkuð seint. Hann er líklega ekki andheitur,
Þorbjörn karlinn. Þetta átti að vera sagt í hljóði. En nokkurir heyrðu það. Og
meðan Þorbjörn þuldi Faðir vor, var hláturkliður í nokkurum hluta kirkjunnar. Á
lýsing vígslunnar hlustuðu fáir. Ræðumann höfðu menn oft heyrt. Og þeir gátu
ekki hugsað sér, að honum hugkvæmdist neitt nýtt þetta skiftið. Einhver fór að
hósta. Annar fór að hósta honum til samlætis. Þriðji fór að hósta, til þess að
hafa eitthvað fyrir stafni. Þá tók hver við af öðrum. Svo var að heyra, sem
allur söfnuðurinn væri hóstandi. Sveitamaður, sem ekki hafði komið í dómkirkjuna
áður, laut að sessunaut sínum, Reykvíking. — Er mikið kvef í bænum? spurði hann.
Reykvíkingurinn horfði fyrst nokkura stund á hann lítilsvirðingaraugum. — Eruð
þér vitlaus?. Nú; þér eruð ókunnugur í Ísrael. þetta er ekki kvefhósti. Þekkið
þér ekki muninn? Þetta er reykvískur kirkjuhósti. — Gott! Þá veit eg það. Þakk
yður fyrir. Og sveitamaðurinn hlustaði vandlega á hóstann, til þess að heyra
muninn. Hann var skynugur maður og setti vandlega á sig allar nýjungar, sem
fyrir augun og eyrun bæru í höfuðstaðnum, til þess að geta frá einhverju sagt úr
ferðinni heima. Á einu augabragði tók fyrir allan hósta. Biskupinn kom út úr
skrúðhúsinu í silkihempunni. Og á eftir honum prestefnið hempuklætt, ásamt þeim
presti, sem þjónað hafði dómkirkjusöfnuðinum til bráðabirgða. Fyrirtaks
skemtilegt þótti mönnum að sjá, hvernig meðhjálpararnir fóru að því að skrýða
biskup og prestefni, þó að sú sýn væri ekki algerð nýjung. Og latinusöngurinn
var hátíðlegur í eyrum manna, fram af því, að fæstir skildu nokkurt orð í honum,
né gerðu sér neina hugmynd um, hvað verið var að syngja. Biskupi lá lágt rómur,
og illa heyrðist til hans þarna innan frá altarinu. Hóstinn kom aftur. Og ekki
heyrðist nema orð og orð á stangli. Menn virtu fyrir sér hökulkrossinn aftan á
bakinu á nýja prestinum og sáu fyrir ofan hökulinn breiðan, dökkhærðan og
hrokkinhærðan hnakka. Gaman, að nú átti hann bráðum að fara að koma upp í
stólinn! Hann kom upp í stólinn. Hratt upp stólhurðinni, eins og asi væri á
honum. Allir störðu á hann. Menn sáu frítt, fölt andlit; breitt enni, dökk augu
með þreytusvip á sér og utan um sig, vandlega hirt, dökt yfirskegg. Hann kom með
hendurnar upp á stólbarmana. Menu sáu, að fingurnir voru frammjóir og
mjallahvítir. Hann sneri sér við til að drekka. Hreyfingarnar voru snöggar. —
Hann horfir eitthvað svo skrítilega, sagði Ragnhildur við sjálfa sig. Eins og
enginn væri inni nema hann. Eins og hann væri að horfa inn í annan heim. Hann er
víst eitthvað undarlegur. Hann tók til máls. Hann talaði svo blátt áfram, að
mörgum fanst þetta ekki eiginleg prédikun, líkara því, sem presturinn væri að
rabba við vini sína í fámenni. En allir hlustuðu og enginn hóstaði. Hann talaði
um kærleikann, þann kærleika, sem þvægi fætur annarra, þjónaði öðrum. Vildu menn
gera sér grein þess, hver afstaða þeirra væri til guðsríkis, þá væri sjálfsagt
beinasti vegurinn sá, að rannsaka, hve mikið væri inni fyrir af þeim kærleika.
Ræðumanni skildist svo, sem þar væri mælikvarðinn. Sumir héldu, að mælikvarðinn
væri barnatrúin— hve mikið væri eftir af henni. Það væri ekki eingöngu rangt,
heldur gæti og orðið hættulegt. Sannleiksástin væri það ekki heldur. Vitaskuld
héldi hún huganum hreinum; en hún gæti haldið honum köldum, ef kærleikann
vantaði. Réttlætisþráin ekki heldur; væri ekki kærleikurinn henni samfara, gæti
hún gert hugann harðan. En þó að alt vantaði annað en kærleikann, þá væri
mönnunum borgið, ef nóg væri af honum. Alt hið göfugasta í manneðlinu flyktist í
förin hans. Ræðumaður kvaðst, því miður, ókunnugur enn í þessum bæ. En ekki væri
hann í neinum vafa um það, að mikið væri til hér af kærleika. Hann væri til
hvarvetna í mannlífinu. Annars eitraðist alt og grotnaði sundur. En hins væri
hann líka jafnvís, að mikið vantaði á, að nóg væri til af honum. Ein fyrsta
sýnin, sem hann hefði séð í bænum, hefði verið dauðadrukkinn maður í einni
göturennunni. Hvar sem barnahópar væru saman komnir á götunni, kvæði nágrennið
við af ljótum orðum. Og víða, þar sem komið væri til fullorðna fólksins, væri
alt fult af ómildum dómum. Bak við slíkar sýnir og heyrnir lykist upp fyrir
huganum heilt úthaf af kærleiksleysi. Hér og þar um bæinn lægju umkomulausir
smælingjar, fárveikir. Og aðstandendur þeirra ættu svo í vök að verjast að vinna
fyrir sér, að þeir gætu ekki stundað sjúklingana sæmilega. En í bænum væri sér
sagt, að til væri mikill flokkur ungra kvenna, sem ekkert hefðu fyrir stafni og
létu sér leiðast. Mundi nokkur hafa tíma til að láta sér leiðast af iðjuleysi,
ef nóg væri til af kærleikanum? Ragnhildur leit upp. Hún sá í einni svipan, að
þreytusvipurinn var horfinn af augunum á presti, að þar var í stað þreytunnar
svo mikið af glampandi fjöri, að henni fanst, hún hefði aldrei séð slíkt áður.
Og nú fanst henni ekki lengur presturinn horfa inn í annan heim. Nú fanst henni
hann horfa á sig. Og hún leit niður og horfði í gaupnir sér það sem eftir var
ræðunnar. Hún heyrði ekki neitt meira í samfellu. Í fylgsnum sálar hennar
gerðist eitthvað, sem hún vissi ekki hvað var. En það aftraði henni frá að
hlusta með athygli. Og hún vissi, að í allri kirkjunni var dauðaþögn,
annarstaðar en á prédikunarstólnum, að þessi hundruð manna, sem þarna voru saman
komin, hlustuðu á boðun kærleikans í daglegu lífi og héldu niðri í sér andanum.
Í lok guðsþjónustunnar kom Þorbjörn enn upp á kórgólfið, til þess að þakka
drotni, að hann hefði nú kent sér, hvað hann vildi, að hann gerði, og til þess
að biðja hann um aðstoð til þess að varðveita orðið í hreinu hjarta, styrkjast í
trúnni; betrast í guðrækilegu framferði og huggast í lífi og dauða. Ragnhildur
skildi ekki, hvernig á því stóð, að henni hafði aldrei fundist fyr en nú sem
kalt vatn rynni sér milli skinns og hörunds, þegar Þorbjörn fór að þylja. — Svo
nú er það orðið hættulegt að hafa sína barnatrú, karl minn, eftir því sem
dómkirkjupresturinn segir, sagði Þorbjörn við Jón Sigurðsson á heimleiðinni frá
kirkjunni. — Að hafa barnatrúna sem mælikvarða, sagði Jón Sigurðsson. — Já, er
það ekki alveg það sama? sagði Þorbjörn hvatskeytlega og fleygði sálmabókinni úr
hægri hendinni yfir í þá vinstri. — Jú, jú, jú, sagði Jón Sigurðsson. — Bara að
maður þurfi ekki að hafa eins mikið fyrir að losna við piltinn, eins og að fá
hann, sagði Þorbjörn. —— Nýi presturinn fór að hugsa um það á leiðinni heim til
sín, að hann hefoi séð stúlkuna með gráa sjalið í kirkjunni. Honum þótti
kynlegt, að hann skyldi vera að hugsa um það. En kynlegra samt, að honum hafði
fundist í kirkjunni, sem sér þætti vænt um það, og að honum fanst það enn. Hann
flýtti sér að fara að hugsa um annað. V. Ragnhildur. Ragnhildur vaknaði snemma
morguninn eftir vígsludaginn, löngu fyrir venjulegan fótaferðartíma sinn. Hún
skildi ekkert í því, að hún skyldi vera glaðvöknuð um þetta leyti. Hún hafði,
kveldinu áður, lagt enska skáldsögu á borðið hjá rúminu sínu, ætlaði að lesa
eitthvað í henni, áður en hún færi á fætur morguninn eftir. Nú fór hún að blaða
í sögunni. En hún hafði enga eirð á því. Hún fór að klæða sig. Enginn annar var
kominn á fætur í húsinu. Ragnhildur fór út og gekk upp úr bænum. Hafði hann
horft á hana? Hafði hann átt við hana? Hafði hann verið að bregða henni um
kærleiksleysi? Hvað kom honum það við, hvernig hún var? Var hún að verða alveg
hringavitlaus? Hvaða líkindi voru til þess, að presturinn hefði átt við hana?
Auðvitað hafði hann enga hugmynd um, að hún væri til. Ekki var hún svo bölvuð,
að fólk í bænum færi að tjá honum, svona fyrstu dagana, hvað hún væri mikið
afhrak. En gat það samt ekki átt við hana, þetta sem presturinn hafði sagt, þó
að hann hefði ekkert verið að hugsa til hennar? Hún hafði ekki borið mikinn
kærleik í brjósti til manna Þótti henni þá ekki vænt um foreldra sína? Jú-ú;
mikið mundi hún sakna þeirra, ef þau dæju En hafði hún látið þau verða mikið vör
við það, að henni þætti vænt um þau? Ekki fanst móður hennar það Sigríði þótti
henni vænt um. Hún var ekki í neinum vafa um það. En hafði hún nokkurn tíma gert
henni nokkuð verulega gott? Höfðu ekki góðverkin verið öll Sigríðar megin?
Sigríður hafði setið yfir henni öllum stundum veikri, þegar hún gat höndum undir
komist. Og samt þurfti hún svo mikið á tímanum að halda hún, sem vann fyrir sér.
Sigríður hafði ávalt glatt hana og hrest í dutlungum hennar. Hvernig stóð á því,
að Sigríður gat alt af verið með glöðu bragði hún, sem átti svo dapurlegt
heimili og við svo þröng kjör að búa? Hvernig stóð á því, að Sigríður var aldrei
með neina óánægju, né óþreyju, né eftirlanganir eftir því, sem ekki var kostur á
að veita sér? Var það af því, að hún var svo góð? Líf sjálfrar hennar hafði alt
lent í að læra og skemta sér með ýmsum hætti. Hún fann, að það hafði ekki eflt
ástúðina. Og alt hafði það verið ánægjusnautt, þegar til lengdar lét. Dansleikar
og hljómleikar og sjónleikar og kunningskapur við unga pilta og hinir og aðrir
kvenfélagafundir alt hafði þetta verið yndislega skemmtilegt í fyrstu. En alt
var það í raun og veru einskisvert og oftast leiðinlegt, fult af þjarki og
þrætum og öfund og hégómadýrð og heimsku. Skoplegast var, að hún og aðrar
félagskonur höfðu talið sér trú um, að þær stofnuðu til alls stappsins í því
skyni að gera góðverk! Nema ef hún leit á þetta alt með of miklum kulda.
Sigríður hafði oft brugðið henni um kulda með sinni órjúfanlegu ástúð. Hún hafði
líka sagt henni, að hún hryndi karlmönnum frá sér með kulda, hvenær sem hún
hefði kynst þeim ofurlítið. Ekki var lengra síðan en í gær, að hún hafði verið
að segja henni, að nú væri hún orðin tuttugu og tveggja ára gömul, og nú ætti að
vera komið sumar í sál hennar og öllum vornæðingum lokið. Það gerði nú minst til
um karlmennina. Þá fyrirleit hún ásamt öllu þeirra flangsi og vikuástum og
ruddaskap og heimskuhjali við kvenfólk og alvöruleysi. Ekki svo að skilja; að
hana langaði til þess, að þeim hefði verið alvara, þegar þeir höfðu verið að
flykkjast utan um og eltast við hana með ýmsu móti. Nei, eitthvað annað! En
fyrirlitlegt var það, að hafa sagt sumt við hana, sem þeir höfðu út úr sér
látið, og vera eftir fáeina daga farnir að segja það öðrum stúlkum. Æ-já, alt
var þetta leiðinlegt. En alt fór það einhvern veginn. Og ekki kom prestinum það
neitt við. Það var áreiðanlegt, hvað sem öðru leið. Hann gat litið sínum
breytilegu augum inn í eitthvað annað en hennar líf... Já, en, góða, hann veit
ekki einu sinni, að þú ert til... Nei, nei, hann veit ekki einu sinni, að eg er
til Dæmalaust voru annars augun í manninum falleg og undarleg. Stundum var víst
í þeim þunglyndi; stundum þrá, stundum ákefð, stundum fjör Nú, þetta var
auðvitað í augum allra manna, eftir því, hvernig á þeim lá Nei, ekki eins og í
þessum augum, sem hún hafði séð á prédikunarstólnum Var hún að verða
hringavitlaus? Hvern þremilinn varðaði hana um augun í prestinum? Máttu þau ekki
vera græn eða gul eða skjöldótt eða skökk stóð henni ekki á sama? Á heimleiðinni
mætti Ragnhildur Ólafi hinum margfróða. Hann sneri við með henni, Ragnhildi til
mikils ama. Voruð þér í kirkjunni í gær? sagði Ólafur. Já. Hvernig þótti yður
ræðan? Eg hefi ekkert hugsað um, hvernig hún muni hafa verið. Vitið þér, að
presturinn er trúlofaður? Nei. Hverri? Enskri stúlku. Hún kemur fyrir jólin.
Hvernig vitið þér það? Hver hefir sagt yður þetta? Margir. Það er alveg
áreiðanlegt. Verið þér sælir. Eg þarf að fara hér suður eftir. Og Ragnhildur
hélt út í hliðargötu. Ólafur stóð eftir, stútfullur af fregnum, svo að hann
ætlaði að springa. Hún er stutt í spuna í dag, drósin. Stendur eitthvað illa í
bælið hennar. Ætli henni hafi þótt verra að heyra, að presturinn sé trúlofaður?
Þegar Ragnhildur kom heim, kvaðst móðir hennar verða í vandræðum. Hana langaði
til að senda Grímsa eitthvað, þegar búið væri að borða. Hann væri lagstur, eftir
því sem móðir hans hefði sagt í morgun. Ragnhildur bauðst til þess að fara með
það. Móðir hennar átti auðsjáanlega ekki von á því, en þá boðið með þökkum. Og
laust fyrir hádegið lagði Ragnhildur af stað með körfu í hendinni upp í
Skuggahverfi, til þess að sækja Grímsa heim. En hver stóð þarna fyrir utan kotið
og fór inn, þegar Ragnhildur var komin í námunda við það? Var það ekki
presturinn? Sem eg er lifandi maður, er það presturinn, sagði Ragnhildur við
sjálfa sig. Ekki fer eg þá inn. Hún flýtti sér í burt með körfuna og hélt til
Sigríðar, vinkonu sinnar. Þar ætlaði hún að sitja prest af sér. Hún kunni því
hið versta, ef hann færi að gera sér í hugarlund, að hann hefði prédikað hana
inn til Grímsa. VI. Mæðginin. Það var presturinn, sem var að fara inn í kotið.
Hurðin féll aftur á hæla honum, og þá varð koldimt. En um leið og hann lauk
henni upp, sá hann dálítinn rangala inn frá dyrunum, og inn eftir þeim rangala
hélt hann. Inst í honum var hurð. Prestur barði að dyrum. Hann heyrði ekki annað
en hósta fyrir innan og lauk upp hurðinni. Honum fanst sér ætla að líða fyrir
brjóst. Öll lífræn efni, sem inn í þessa stofu höfðu komið, höfðu skilið
eitthvað eftir í loftinu, og alt hafði það verið geymt. Prestur skildi ekkert í
því, hvernig nokkur færi að lifa þar. Grímsi lá þar í rúmi, með rauðum flekkjum
í andliti og móður eftir hóstahviðuna. Við rúmið var borðplata, fest í vegginn
undir glugganum. Undir henni nokkuð djúp skúffa. Lítill ofn í horni, öðrumegin
dyra, og hringar á honum að ofan. Þar var sýnilega matreitt. Fiskbein voru
nokkur umhverfis ofninn. Stór kista móti rúminu. Stólgarmur við rúmið. Peysuföt
héngu við hurðina, sýnilega spariföt móðurinnar. Föt Grímsa lágu á kistunni.
Komdu sæll, góði minn, sagði prestur. Augun í Grímsa urðu kringlótt af undrun,
þegar þessi vel búni maður kom inn til hans. Hann ætlaði ekki að geta tekið
undir. Að lokum tókst honum samt að kreista það út úr sér. Prestur reyndi
tafarlaust að lúka upp glugganum. En það tókst ekki. Glugginn var ekki á hjörum
og var límdur í. Hann opnaði stofudyrnar og útidyrnar. Grímsi horfði stöðugt á
hann undrunaraugum. Eg er nýkomni presturinn, sagði síra Þorvaldur, þegar hann
hafði lokið þessu bjástri. Grímsi gat engu orði upp komið. Mig langaði til að
vita, hvernig þér liði, sagði presturinn enn fremur. Eg hefi svo mikinn hósta,
sagði Grímsi. Og eins og til þess að sanna mál sitt, fekk hann nýja hóstahviðu.
Hryglan sauð og urgaði. Og að lokum ruddist mikið af leðju fram í munninn.
Prestur skygndist um eftir íláti, sem hann gæti rétt drengnum til þess að hrækja
i. En hann fann það ekkert. Og drengurinn hallaði sér fram af rúmstoknum og lét
leðjuna fara ofan á gólfið. Prestur tók þá eftir því, að þar var pollur fyrir.
Presti varð aftur óglatt. Og alveg ráðalaus var hann. Er ekki til einhver bolli
handa þér að hrækja í? mælti hann. Bolli? sagði Grímsi, þegar hann var lagstur
út af á koddann aftur, og var auðheyrt, að ekki fór undrunin rénandi. Ekki má eg
taka bollana hennar mömmu. Hvar eru þeir? spurði prestur. Þarna í borðskúffunni.
Prestur dró út skúffuna og kom þaðan með bolla. Hræktu í þetta, sagði hann. Nei,
það má eg ekki. Mamma á ekki nema tvenn pör. Eg sendi henni bolla í staðinn,
sagði prestur Ertu mikið veikur að öðru leyti en hóstanum? Nei. En mér finst eg
vera ósköp máttlaus. Haldið þér, að eg muni deyja? Presti var nær því orðið
ógreitt um svar. Eg veit alls ekkert um heilsufar þitt, góði. Eg heyrði bara af
tilviljun konu segja við brunn hérna í nágrenninu, að þú værir veikur, og spurði
hana, hvar þú ættir heima Þykir þér gaman að lifa? Ja-á. Hann leit framan í
prestinn. Og presturinn brosti við honum svo góðmannlega og bróðurlega, að
Grímsi fann, að hann gat sagt honum alt, sem sér kæmi til hugar, þó að hann
hefði aldrei séð hann áður. Og hann bætti við, án þess að finnast viðbótin vera
neitt kynleg: Þegar strákarnir eru ekki vondir við mig. Eru þeir vondir við þig
stundum? spurði prestur. Oftast, sagði Grímsi, og rann út í fyrir honum. Prestur
vildi ekki halda lengra þá leiðina að sinni. Hvar er mamma þín núna? Hún var að
sækja vatn í morgun. Nú er hún víst komin í kolavinnu. Þér þykir víst vænt um
mömmu þína, sem vinnur fyrir þér svona baki brotnu? Ja á. Ertú eina barnið
hennar? Nei, eg á bróður í Kaupmannahöfn. Hann er þar hjá pabba sínum. Er hann
þá ekki líka hjá pabba þínum? Nei, pabbi minn er norður í landi, Henni þykir
víst vænt um þig? Eg er svo ósköp ónýtur svo ósköp seinn. Eg er svo haltur. Þá
kom stúlkan með gráa sjalið inn í dyrnar. Ragnhildur hafði minst þess bráðlega,
þegar hún var komin inn til Sigríðar, að hún var með glaðning í körfunni til
Grímsa. Hún fann, að illa var til fundið að draga hann á þessu, sem átti að
víkja honum óvíst, hve mikið hann hefði fengið um morguninn. Og hún vonaði, að
prestur hefði ekki staðið lengi við í kotinu, og mundi verða farinn. En þarna
sat hann á stólnum hjá rúminu og hélt í aðra höndina á Grímsa. Hún hikaði sig í
dyrunum. En það varð að hafa það. Ekki gat hún labbað sig burt aftur, eins og
sneyptur hundur, Hún bauð þeim góðan daginn. Prestur stóð upp og tók kveðjunni
prúðmannlega. Hér er enginn, sem segir til nafns míns, svo að eg verð að gera
það sjálfur. Eg heiti Þorvaldur Gunnarsson. Og eg Ragnhildur Þorgrímsdóttir. Hún
tók upp úr körfunni mjólkurflösku, hveitibrauð, smjör, kjötstykki og nokkur egg.
Hefirðu ekki lyst á að fá þér nú ofurlítið að borða, Grímsi? mælti hún glaðlega.
Prestur hafði fært sig yfir á kistuna. Nei, eg hefi enga matarlyst. Bara drekka
ofurlítið. Eg er svo þyrstur. Hún tók tappann úr flöskunni. Prestur mintist
bollans í skúffunni, dró hana út og setti bollann á borðið. Ragnhildur helti í
hann mjólk. Grímsi smakkaði á henni, sagðist ekki hafa lyst á meiru og lagðist
út af aftur. Þau virtu bæði fyrir sér höfuðið á Grímsa á óhreinum, móleitum
koddanum. Hárið var þunt og ógreitt, lá í svitaklessum niður um ennið og yfir
því eyranu, sem upp sneri. Innan í þessari umgjörð var magurt andlitið, lítið og
rýrt eins og lambsandlit. Geturðu ekki vísað mér á greiðu? spurði Ragnhildur.
Grímsi vísaði á hana í borðskúffunni. Ragnhildur fór að greiða honum. Prestur
sá, að í raun og veru var erindi hans lokið. Ragnhildur var tekin við
stjórninni. En hann langaði til þess að vera dálítið lengur. Nú ætti eg að þvo
þér í framan, sagði Ragnhildur. Þvo mér? Er eg nokkuð óhreinn? Sýnilega þótti
Grímsa afskiftin fara að verða furðu mikil. Já, þú hressist við það. Geturðu
vísað mér á vatn og skál? Grímsi vísaði á hvorttveggja í klefa út úr ganginum.
En þar er svo dimt, að þér finnið það víst ekki. Prestur hafði eldspýtur í
vasanum, og lýsti Ragnhildi inn í klefann. Þar var eins og myglufýla í loftinu.
Veiztu nú um nokkurn svamp og þurku? Nei, svampur var enginn til. Og Grímsi
vissi ekki, hvar þurkan var. Þá verð eg að þvo þér með vasaklútnum mínum, sagði
Ragnhildur. Og þurka með vasaklútnum mínum, sagði prestur. Hann horfði á
laugunina af svo mikilli athygli, sem væri hún vísindaleg tilraun, er heill
mannkynsins væri að einhverju miklu leyti undir komin. Að þvottinum loknum, varð
þeim báðum í einu litið á fiskbeinin við ofninn. Og þau litu hvort framan í
annað. Ragnhildur fór að tína þau inn í ofninn. Þá varð þeim báðum litið á
hrákapollinn við rúmið. Og aftur litu þau hvort framan í annað. Presti sýndist
þjáningarsvipur fara um andlitið á Ragnhildi. Og því næst gretti hún sig. Loks
hló hún. Þá er að þurka það upp, sagði Ragnhildur og ypti öxlum Veiztu um
nokkura gólftusku, Grímsi? Grímsi vissi um hana í klefanum. Prestur lýsti henni
aftur. Prestur leit á hendurnar á henni, hvítar og mjúkar. Hann vildi fá að taka
við tuskunni. En nærri því var ekki komandi. Hún laut niður og þurkaði, rétti
sig upp og vissi ekkert, hvað hún átti að gera við tuskuna. Hún stóð þarna með
tuskuna í hendinni, alveg ráðalaus. Hann horfði á hana og var líka ráðalaus.
Loks fóru þau bæði að hlæja, eins og börn. Hvað á eg að gera við þennan þremil?
sagði hún. Eg held snjallast verði að láta hana í ofninn, sagði hann. Hún félst
á það. Og gerði það tafarlaust. En þetta á að brenna, sagði hún. Þá brennum við
það, sagði hann. Hann kveikti enn á eldspýtu og bar hana að dulunni. Hún
sviðnaði lítið eitt í jaðrinum. En honum tókst ekki að kveikja í henni, hvernig
sem hann eyddi eldspýtunum. Ætli engin steinolía sé til, mælti hann, og var nú
orðinn hinn ákafasti. Enn fóru þau að leita í klefanum. En steinolíu fundu þau
enga. Þá mintist prestur þess, að hann hafði séð hefilspónahrúgu við hús, sem
var í smíðum þar í nágienninu. Hann þaut út tafarlaust. Ragnhildur horfði á
eftir honum út úr dyrunum. Hann hljóp, eins og hann væri að flýja illviður. Þá
fór hún inn til Grímsa og tók utan um höndina á honum, eins og presturinn hafði
gert, þegar hún kom inn. Fólkinu varð heldur en ekki starsýnt á nýja prestinn,
þegar hann kom berhöfðaður, með fult fangið af tréspónum, og bar þá inn í kotið
til Imbu vatnskerlingar. Hvað stendur til? sagði hver við annan. Og menn góndu
og góndu á kotið, löngu eftir að prestur var horfinn inn úr dyrunum.
Nágrannakonurnar hugsuðu sér að koma til Imbu seinna um daginn, og fá að vita,
hvað um hefði verið að vera. En prestur horfði ekki á annað en tréspænina, tróð
þeim inn í ofninn og kveikti í þeim. Nú fór að loga glatt. Í þessum svifum kom
húsfreyja inn ganginn, vaggandi út á báðar hliðar. Stór kona, þrekvaxin,
búlduleit, með blá, stór augu, sem sýnilega höfðu verið fjörleg fyrir einum til
tveimur áratugum. Þau áttu það til að vera það enn. Úti á götunni hafði hún
frétt, hver komin væru. Fyrir því hafði hún komið andlitinu í viðeigandi
stellingar. Hún var ekkert annað en bros og ástúð og kátína og kol. Nei, komið
þér nú blessaðar og sælar, fröken Ragnhildur. Ja, nú er eg alveg standandi
hlessa. Á dauða mínum átti eg von, en ekki á svona ánægjulegum gesti. Þessa
ánægju hafið þér aldrei gert mér fyr. Komið þér nú margblessaðar og sælar. Eg
kom með ofurlítinn matarbita handa honum Grímsa frá henni mömmu, sagði
Ragnhildur, þegar hún komst að fyrir fagnaðarlátunum í Imbu. Já, það var henni
líkt, blessuninni. Hún lætur sjaldnast á sér standa að líkna smælingjunum Og
komið þér blessaðir og sælir, sagði hún, og sneri sér nú að presti. Þekkið þér
mig? Eg er nú nýkominn hingað til bæjarins. Ja, hvort eg þekki yður?! Hvort eg
heyrði ræðuna yðar í gær! Eg veit ekki! Þakk yður ástsamlega fyrir hana, síra
Þorvaldur. Eg segi það satt, eg gat ekki stilt mig uni að segja það við hana
Gróu mina Péturs, hérna nágrannakonu mína, sem er greindarkona, greindarkona, eg
sný ekki aftur með það, þó að ýmislegt megi nú að henni finna, og þó að ýmislegt
sé að henni, og það með rétttu, eg kannast við það en eg segi það satt, eg gat
ekki stilt mig um að segja það við hana, þegar eg kom frá kirkjunni, að þetta
væri það yndislegasta guðsorð, sem eg hefði nokkurn tíma á minni lífsfæddri æfi
heyrt Já, þetta eru nú ánægjulegir gestir; það má nú segja. Og þér kominn
hingað, síra Þorvaldur, úr kongsríki dómkirkjuprestsins inn í aumasta
garðshornið, sem til er í henni Reykjavík. Já, nýir siðir koma með nýjum herrum;
það má nú segja. Og eg er nú svo sem öldungis hlessa. Ingibjörg flutti ræðuna
með miklum áherzlum og svo hátt, að söng í öllum kofanum. Í ræðulok dró hún að
sér andann langt og þungt og þeytti honum út um vitin með óvenjulegum hávaða,
annaðhvort af fagnaðarundrun, eða af því, að hún hafði alt af staðið á öndinni,
meðan hún lét dæluna ganga. Eg vona, að þér misvirðið það ekki við mig, sagði
prestur, að eg tók þarna bollann yðar, til þess að láta drenginn yðar hrækja í.
Hann má ekki með nokkuru móti hrækja á gólfið. Eg sendi yður bollapör í staðinn.
Og eg reyni að útvega yður eitthvert hentugra ílát handa honum til þess að
hrækja í. Ja, misvirða, prestur minn! Hvort eg muni misvirða það, sem mér er vel
gert! Eg held nú síður. Þakk yður ástsamlega fyrir. Og svo má glugginu ekki vera
svona lokaður alt af. Hann ætti að vera sem allramest opinn. Eg sendi yður
einhvern smið, til þess að gera við hann, hvenær sem eg næ í hann. Já, ekki
ætlið þér að gera það endaslept. Verið þér blessaður fyrir það. Verið þér nú
sælar, Ingibjörg, sagði Ragnhildur og tók körfuna á handlegg sér... Og vertu nú
sæll, Grímsi minn, og góðan bata Prestur kvaddi líka. Og þau fóru út úr dyrunum.
Ingibjörg fylgdi þeim til dyra og sendi á eftir þeim blessanirnar, svo að
heyrðist langar leiðir. Guð má vita, hvað varð af brosinu og ástúðinni og
kátínunni á henni, meðan hún var á leiðinni inn ganginn. Alt var horfið, þegar
hún kom aftur inn í stofuna til Grímsa, nema kolin. Hvern fjandann vill það vera
að snuðra hér, þetta fína hyski? sagði hún, í meira lagi önuglega. Eg held, þau
hafi komið til þess að vitja um mig, sagði Grímsi. Þau voru ósköp góð við mig.
Vitja um þig! Nema hvað! Ætli þeim standi ekki nokkuð á sama um þig, drengur
minn? Ætli presturinn svarna fengi ekki eins tekjurnar sínar, þó að þú hrykkir
upp af? Það vill hafa nefið niðri í hverjum koppi, þetta hyski. Og svo fussar
það og sveiar, ef ekki er ilmvatnslykt af öllu saman. Eg held, eg fyndi þefinn
af þeim báðum. Það er líka prestlegt að vera með annan eins spjátrungskap.
Skrattinn fjarri mér. Það heldur víst, að eg hafi tíma til að fága alt og
snurfusa, eins og þetta illþýði, sem aldrei gerir ærlegt handarvik, ekkert þarf
annað en sleikja sólskinið... Og hvern bannsettan þremilinn kemur prestinum við,
hvar við hrækjum í? Ætlar hann að verða eitthvert yfirpóliti hér? Eða glugginn
minn? Hann fer líklegast bráðum að rífa kofann ofan af hausnum á mér... Við
sjáum nú, hvað setur. Ætli Ingibjörg litla fari ekki sínu fram? Skyldi hann láta
sitja við þetta eina bollapar? Ekki væri það nú eiginlega höfðinglegt... En ætli
það sé ekki bezt, að eg strjúki hérna af gólfskrattanum, áður en fleira treður
sér inn á mann af þessu hyski? Nú verður kannske aldrei friður. Ingibjörg fór
fram í klefann, til þess að búa sig undir gólfþvottinn. Hún kom inn aftur með
öndina í hálsinum, snuðraði í hvert horn og lagðist flöt á gólfið, til þess að
sjá og þreifa inn undir rúmið. Hvar er gólftuskan mín? Hvernig getur staðið á
þessu? tautaði hún fyrir munni sér. Þau tóku hana, sagði Grímsi lágt. Hann þorði
varla að stynja því upp. Hvað? Tóku hana? Hvað ætluðu þau sér með hana? Hvað
gerðu þau við hana? Ekki hafa þau étið hana? Þau brendu hana, sagði Grímsi enn
lægra. Hva-að? Ingibjörg tútnaði öll saman út. Brendu hana?! Má eg spyrja þig,
drengur minn, eftir hvaða guðs eða manna lögum þau ryðjast inn í mín hús og
brenna mínar eigur brenna fyrir mér gólftuskuna? Grímsi var ekki svo lögfróður,
að hann gæti svarað því. Hann þagði. Og hann skalf í rúminu. Ofsinn var svo
mikill í móður hans, að hann hélt, að hún ætlaði að berja sig. Af gömlum vana
var rétt komið fram á varirnar á honum: Eg skal aldrei gera það oftar. Brendu
hana ekki nema það þó! Jæja; lítið er ungs manns gaman að koma hingað til þess
að setjast við að brenna tusku fyrir fátækri konu. Jæja, það verður hver að
hafa, sem á hann er lagt. Ofsinn var farinn að sefast. Og Ingibjörg lét nú ekki
jafnófriðlega og áður. Henni varð litið á borðið. Þar var mikill matur. Ætli það
sé þá ekki bezt, að maður fari að nazla eitthvað í þessari matarögn, sem hún
hefir komið með, drósin, svo maður hafi þó eitthvað fyrir snúð sinn? sagði
Ingibjörg og tók allhraustlega til matar sins. En Grímsi grúfði sig niður og
hugsaði um hvítar, mjúkar hendur, sem hefðu farið um andlitið á sér. Þangað til
hann sofnaði. Síðast heyrði hann það til móður sinnar, að hún var að tauta við
sjálfa sig með fullan munninn: Brenna fyrir mér tuskuna ekki nema það þó! Þau
prestur og Ragnhildur urðu samferða vestur í bæinn. Hvernig stendur á því, sagði
prestur, að þó að eg hefði verið þarna allan daginn, hefði mér fráleitt nokkurn
tíma dottið í hug að gera það, sem þér gerðuð? Mér hefði aldrei hugkvæmst að
fara að greiða drengnum, né þvo honum, né tína upp fiskbeinin, né þurka upp
hrákana. Hvernig stendur á því, sagði Ragnhildur og leit framan í hann brosandi,
að þó að eg hefði verið þarna allan daginn, hefði mér fráleitt nokkurn tíma
dottið í hug af sjálfsdáðum að gera það, sem þér gerðuð? Mér hefði aldrei
hugkvæmst að halda í höndina á honum, meðan eg hefði verið að tala við hann. Og
prestur varð glaður, eins og barn. Og honum fundust sér allir vegir færir. VII.
Hjá yfirdómara. Komið þér sælir. Velkominn! sagði Þorgrímur Jónsson yfirdómari
vingjarnlega og rétti síra Þorvaldi höndina í dyrunum að skrifstofu sinni.
Prestur var kominn að heimsækja fjölskylduna. Viljið þér ekki fara úr
yfirfrakkanum og rabba dálítið við mig? Prestur hengdi yfirfrakkann upp á snaga
í forstofunni. Hvað má bjóða yður? Glas af víni? Nei, þakk yður fyrir.
Bindindismaður? Já. Leiðinlegt. Hvers vegna þá það? Fæ þá ekkert sjálfur. Ekki
get eg drukkið einn af fögnuði út af því, að þér eruð kominn. Prestur leit
framan í hann. Honum var ekki með öllu grunlaust um, að yfirdómari væri að gera
gabb að sér. Andlitið var alvarlegt. En prestur þóttist sjá góðlátlegan glampa í
gráum, skýrlegum augunum. Vindil? sagði yfirdómari og tók kassa ofan af
bókaskáp. Nei. þakk yður fyrir. Eg reyki ekki. Og þolið ekki að sitja í reyk?
Jú, mikil ósköp. Prestur hló glaðlega. Gott! Yfirdómari kveikti sér í vindli og
púaði mikinn. Hann var heldur lágvaxinn maður, holdskarpur, munnfriður, með þykt
hár, sem farið var að grána, og kinnskegg, Dálítið haltur var hann á hægra fæti
og í lafasíðum frakka. Hann var skjótur í hreyfingum fram og aftur um gólfið, og
löfin köstuðust til dálítið skringilega. Svo þér teljið yður vel fallinn til
þess að vera dómkirkjuprest hér? Prestur leit á hann spurnaraugum. Hann kunni
eitthvað kynlega vel við sig. Samt fanst honum, sem grundvöllurinn væri ekki sem
traustastur. Hvers vegna haldið þér það sérstaklega? Annars hefðuð þér ekki
sótt. Við þessa röksemd gat prestur ekki ráðið. Það er vandi, mælti yfirdómari
enn fremur, vandi að vera prestur hér Kunnið þér að þegja? Eftir því, um hvað
það er. Einmitt það. Mig grunaði það Þykir yður vænt um nokkuð? Ný spurning í
augunum á presti. Eg á ekki við það, hvort yður þyki vænt um nokkurn, til dæmis
að taka nokkura stúlku, eða nokkura menn. Eg á við það, hvort yður þyki vænt um
nokkuð, til dæmis ja, hvað á eg að taka til dæmis? nokkurt mál! Prestur gat ekki
áttað sig á húsráðanda gerði ekki nema þegja og horfa á hann. Eg á ekki svo mjög
við stórmálin, eins og til dæmis að taka áburðardrýgindi og kynbætur búpenings
og erfðafestu og hafnarstæði og bæjarbryggjuna hér, sem er eitt af okkar
frægustu mannvirkjum og stórmál jafnframt. Eg á við smámálin, eins og eins og
jæja, eins og segjum til dæmis sannleikann. Þér teljið hann með smámálum? sagði
prestur og hló. Haldið þér, að við þömbum hann úr ámum hér í Reykjavík? Auðvitað
tökum við hann inn úr homöpathaglösum teljum einn, tvo dropa í sykurmola og
látum hann renna varlega uppi í okkur, svo að áhrifin verði ekki of snögg. Geta
má nærri, að hann er smámál, æfinlega. En hann getur samt orðið til bölvunar.
Sannleikurinn? Já, einmitt það sannleikurinn. Og eins er um sumt fleira, sem við
tölum ekki hátt um, svo að við verðum ekki að athlægi. Til dæmis réttlætið og
kærleikann. Þér höfðuð lagt út af honum ágætlega á sunnudaginn. Það er nú ekki
svo hættulegt. Prédikanir eru að öllum jafnaði meinlausar. Og um eitthvað verðið
þið að mega tala, úr því að þið eigið að tala. En annars verðið þér að kunna að
þegja. Kunnið þér það? Eg vona ekki. Það er nú ekki beinlínis að marka. Það má
læra. Flestum lærist það. Og upphaflega vona margir, að þeim lærist það aldrei.
Prestar verða að læra það. Þeim er þar ekkert undanfæri. Þeim er það conditio
sine qua non. Nei, nú farið þér að verða of meinlegur við okkur. Alls ekki. Þið
verðið að gera það, sem ykkur er goldið fyrir. Við greiðum ykkur okkar gjöld
fyrir að þegja. Auðvitað jafnframt fyrir að segja sumt, segja það, sem okkur
kemur saman um, eða við látum sem okkur komi saman um, og er þar af leiðandi
meinlaust. En einkum og sérstaklega fyrir að þegja. Haldið þér, að við greiðum
ykkur gjöld fyrir að segja það, sem okkur kemur illa eða verður okkur að
hneykslunarhellum? Eða finst yður sanngjarnt að búast við því? Haldið þér, að
við mundum vilja kaupa nokkurn nýjan sannleik af presti? Hvers vegna ekki af
presti eins og hverjum öðrum? Það skal eg nú segja yður bráðum. Ef of mikið yrði
um sumt af þessu, sem eg geri ráð fyrir, að yður þyki vænst um, til dæmis að
taka sannleikann og réttlætið og kærleikann, þá gliðnaði þessi mannfélagshjallur
sundur, sem við höfum leitað okkur skýlis í. Eg skal ekkert um það segja, hvort
við kynnum ekki að koma upp einhverju nýju byrgi eftir á. Við hugsum ekki svo
langt. Við reynum að halda við gamla byrginu. Til þess er kirkjan svo
fyrirtaksvel fallin. Hún er mesta íhaldsafl mannkynsins. Hún tekur enga skoðun
gilda, sem hún heldur að komi sér illa. Hún horfir gegnum allar sannanir, eins
og þær væru ekki annað eu loft. Þangað til jafnvel allra skynminstu aulabárðar
eru farnir að sjá, að sannanir eru sannanir og ekki loft þá segir kirkjan einn
góðan veðurdag: Ekki haggar þetta við mér. Og eiginlega hefi eg nú alt af verið
að segja þetta sama. Þetta kunnum við vel við. Þessi staðfesta vekur traust.
Þarna finnum við að bjarg er undir. En ef prestur færi að álpast út í að segja
okkur eitthvað, sem okkur væri ógeðfelt, eða við gætum ekki skilið ja, þér gætuð
bara séð hvernig færi. Þess vegna segi eg það temjið þér yður vandlega að þegja,
ef yður er það ekki tamt. Naumast ætlið þér þó að neita því, yfirdómari, að
kirkjan hafi stundum sagt mönnum fleira, en þeim var geðfelt þann svipinn,
fleira en þeir höfðu áttað sig á, þegar kirkjan sagði þeim það. Maður guðs og
lifandi! Ekki dettur mér í hug að neita því, prestur minn. Það var meðan kirkjan
var að siða mennina. Það var meðan henni einni datt nokkuð nýtt í hug. Þá var
hún drotning. Þá gat hún leikið sér, En það var fyrir mörgum öldum. Nú er hún
orðin ambátt. Getur vel verið, að hún sé brúður Krists enn. Eg segi ekkert um
það; læt það alveg hlutlaust. En hún er okkar ambátt. Henni var líka einu sinni
ætlað að vera salt. Við þolum ekkert saltbragð að henni. Við viljum helzt ekkert
bragð að henni. Við kunnum bezt við, að hún sé beinin í kjöttunnunni. Þá er hún
föst fyrir. Og við viljum, að andlegrar stéttar menn séu spekingar, alfullkomnir
spekingar, sem vita alt, vita alt af sjálfum sér, án þess að þurfa að líta í
nokkura bók en segja aldrei neitt af því, svo enginn fái höggstað á þeim segja
aldrei neitt í votta viðurvist Og svona ættu allir embættismenn að vera,
spekingar af þessu tægi Svona er eg. Haldið þér, að eg fari að segja nokkuð, sem
verður vottfast? Eg segi yður satt, að kæmi nú einhver annar inn þótt ekki væri
nema konan mín þá þegði eg. Eg læt ekki hafa neitt eftir mér En nú ætla eg að
fara og vita, hvort við fáum ekki kaffi hjá henni, og þá skuluð þér sjá mun á
mér, þegar fer að fjölga. Kaffi drekkið þér væntanlega, ef þér ætlið ekki að
láta flytja yður burt af landinu samstundis. Prestur þakkaði fyrir boðið.
Yfirdómari hélt af stað höllum fæti, og fór svo hart, að frakkalöfin stóðu langt
aftur af honum. Eftir örstutta stund kom hann aftur og vísaði prestinum inn í
beztu stofuna. Mæðgurnar stóðu þar, og á borðinu var kaffi í silfurkönnu,
bollapör og kaffibrauð. Húsráðandi nefndi nöfnin, og prestur heilsaði mæðgunum.
Húsfreyja var lítil kona, fölleit, nokkuð farin að hærast. Hún hafði sýnilega
verið fríð sýnum. Nú var kominn reynslusvipur á andlitið. En dökk augun voru
furðu ungleg. Héðan af þegi eg, sagði yfirdómari. Hér inni er mér ekki leyft að
tala. Hér stendur húsfreyjan við stýrið. Eg trúi því ekki, að hún þegi. Hún
heyrir til gamalli kvenkynslóð, eins og þér sjáið, kynslóð, sem talaði við alla.
Unga kvenkynslóðin talar ekki við nokkurn mann, sem er orðinn hálfþrítugur. Þér
megið ekki láta yður bylt við verða, þó að maðurinn minn fái aðsvif, sagði
húsfreyja. Aðsvif sagði prestur. Já, af stríðni. Þau em ekki hættuleg. Þau
settust við borðið öll og fóru að drekka kaffið. Prestur hafði verið allsendis
ókunnugur fjölskyldunni þegar hann var í skóla, enda mjög lítið kynst í bænum.
Hann minti hálft í hvoru, að börnin hefðu verið fleiri, og hann spurði frúna,
hvort svo hefði ekki verið með hálfum huga samt, af ótta við að ýfa upp einhver
sár. Jú, eg á fjögur börn, svaraði hún og leit heldur glaðlega fraraan í hann
unglegum augunum. Nú varð prestur öruggur. Hann réð af svarinu, að þau væru öll
á lífi. Eru hin ekki heima sem stendur? Jú, öll heima, mælti frúin En ekki nema
Ragnhildur heima hérnamegin. Hún sagði þetta alveg blátt áfram, eins og ekkert
væri um að vera. Engin tilgerð og engin ákefð í rómnum. Presti fanst hann hafa
þekt konuna alla sína æfi, og aldrei verið annað en vinur hennar. Og honum fanst
ylur fara um sig allan við þá óbifanlegu sannfæringarvissu, sem í svarinu var
fólgin. Eða stafaði ylurinn af návist dótturinnar? Að minsta kosti var yndislegt
þarna að vera. Frúin spurði hann, hvernig honum litist á sig í Reykjavík.
Prestur kvaðst lítið hafa litast um enn, vera öllu ókunnugur Samt er eg kominn í
vandræði, þó að ekki sé lengra liðið. Frúin spurði, hvað að honum amaði. Hann
kvað kennara vanta við barnaskólann í stað annars, sem tekið hefði að sér kenslu
í haust, en ætlaði að láta af starfinu mjög bráðlega. Frúin spurði, hvort enginn
hefði boðist. Jú; Ásgrímur Bjarnason. Frúin hélt, að hann gæti þá ekki verið í
miklum vandræðum hefði fengið fluggáfaðan og vel mentaðan háskólamann Þér þekkið
hann víst frá Kaupmannahöfn? Lítið þaðan. En eg þekki hann héðan. Eg hefi lesið
blöðin frá síðustu vikum. Þar hefir hann sagt margt ljótt. Svo þér setjið þetta
fyrir yður, mælti frúin Það leynir sér ekki, að þér eruð nýkominn frá öðrum
löndum. Hér erum við orðin þessu svo samdauna, að við tökum naumast eftir því.
Já, eg set fyrir mig hrottaskapinn og óþverrann. Eg veit ekki, hvort með
islenzkum námsmönnum er minna af sannri mentun andans en af gáfum og fróðleik.
En um þennan mann er eg ekki í neinum vafa. Hann er gáfaður og fróður. En hann
er ekki vel til þess fallinn að móta barnasálir. Það kann að sýnast lítið að
hleypa manni að tímakenslu við barnaskóla. Í mínum augum fylgir því eins mikil
ábyrgð eins og hverju öðru. Getið þér vísað mér á nokkurn annan? Nú kom
vinnukona inn og sagði, að frammi væri kona, sem langaði til að tala við frúna.
Húsfreyja stóð upp og fór fram í eldhús. Yfirdómari hafði steinþagað, síðan er
hann settist niður. Fyrst hafði hann horft niður fyrir sig. En þegar talið barst
að barnaskólanum, hafði hann farið að horfa á prest með skringilegu brosi, og
prestur gat ekki áttað sig á því, hvort yfirdómari var, eða hvort hann var ekki,
að spottast að honum. Nú ætla eg að fara inn til mín, mælti yfirdómari og stóð
upp. Eg tala, hvort sem er, ekki hér. Nú er bezt, að þér komist að raun um,
prestur minn, hvað skrafhreyfinn og skemtilegur er sá fulltrúi ungu
kynslóðarinnar, sem á heima hér í húsinu. Eg hefi talað við dóttur yðar fyr en
nú, og kvarta ekki, sagði prestur. Gott! sagði yfirdómari. Haun var lagður af
stað inn í skrifstofu sína og lokaði hurðinni á eftir sér. Ragnhildur horfði á
eftir föður sínum, Á svipnum var auðséð, að henni þótti miður. Hún þagði
ofurlitla stuud, og tók því næst til máls: Þér megið ekki hugsa yður hann pabba
eftir því, sem þér hafið séð af honum í dag. Hann er stríðinn. Eg geri ráð
fyrir, að hann hafi ekkert gert annað en stríða yður, meðan þið voruð tveir
einir þarna inni. Hann sýnist vera kaldlyndur. Hann er alt annað inst inni. Hún
þagnaði við. Presti fanst, eins og hana langaði til að segja eitthvað meira, en
að henni veitti það örðugt. Hann sagði ekkert, en horfði á hana. Hún tók aftur
til máls: Systkin min dóu öll á einni viku. Þá lá pabbi heila nótt á bæn í
samfellu. Á mömmu lagðist sú viðbótarbyrði að hugga hann. Og það var ekki létt
verk. Hann er ekki kaldlyndur. Hann sér oft hlutina í skringiljósi. En eg held,
að það ljós sé æfinlega bjart, og því eru æfinlega einhver hlýindi samfara.
Prestur kom engu orði upp fyrir fögnuði. Þetta traust hafði Ragnhildur á honum!
Hann leit á hana. Hún roðnaði. Nú kom húsfreyja inn. Eg hverf að því aftur, sem
við vorum að tala um. Hafið þér gert yður grein fyrir, hvað það er, sem þér eruð
að leggja út í? Þér ætlið að leggja kapp á, að Ásgrími Bjarnasyni verði synjað
um jafnlítilfjörlega stöðu eins og þá að verða kennari hérna við barnaskólann,
af því að hann á í illdeilum og sendir ókvæðisorð um heiðvirða menn út um
landið. Þér vitið, að hann lætur ekki eiga hjá sér. Hitt er yður ef til vill
ekki jafnkunnugt um, að orð leikur á því, að hann riti greinar sínar flestar
fyrir tilstilli Þorbjarnar Ólafssonar kaupmanns. Og Þorbjörn ræður sennilega
meiru hér í bænum en nokkur einn maður annar. Og Ásgrímur á mikils megandi
venzlamenn, og enn fleiri kunningja. Þér kveikið mikið bál með þessum litla
neista. Þér verðið hataður, þér verðið rægður, og þér verðið svívirtur. Finst
yður svo mikils vert um þetta mál, að út í alt þetta sé leggjandi? Hugsið þér
yður nú vandlega um. Eg hefi hugsað um það. Eg þarf ekki að hugsa um það meira.
Mér þykir svo mikils um það vert. Ragnhildur leit á hann, um leið og hann sagði
þetta. Hvernig var þessi harðneskja komin í svipinn? Hann sem nokkurum
augnablikum áður hafði verið svo hvernig? verið svo, að hún gat ekki annað en
sagt honum það, sem hún hafði sagt. Nú var hún orðin hrædd. Við hvað? Jæja,
sagði frúin. Þér farið að sjálfsögðu eftir því, sem þér álítið rétt vera Mér
dettur í hug Sigríður, vinkona Ragnhildar minnar Þú ættir að fara og finna hana,
Ragnhildur. Og ef henni lízt á þetta, væri bezt, að hún fyndi prestinn Þá getið
þér, síra Þorvaldur, reynt hana og gert þær ráðstafanir, sem yður þykir við
eiga. Þetta varð að samningum. Prestur stóð upp og kvaddi. Munið þér, hvað eg
sagði um smámálin, prestur minn, sagði yfirdómari, þegar hann var að kveðja
prest í forstofunni. Og munið þér, hvað eg sagði um að þegja. Hamingjan má vita,
hvort yður hefir ekki skjátlast, þegar þér komust á þá skoðun, að þér væruð
sérstaklega vel fallinn til þess að vera dómkirkjuprestur! Verið þér nú sælir!
Það verður þá að hafa það! sagði prestur og hló. Verið þér sælir! En Ragnhildur
fór inn í herbergi sitt. Hvers vegna hafði hún sagt honum þetta? Sagt honum það
alveg upp úr þurru, alveg ótilneydd. Hvers vegna hafði hún sagt honum það
trúnaðarmálið, sem föður hennar var sjálfsagt sárast um? Hvað varðaði hann um
instu hugarhræringar þeirra þar á heimilinu? Hún vissi, hvað honum var
innanbrjósts. Enginn slæðingur af efa um það. Hún vissi það í gær. Og enn betur
vissi hún það í dag. Hafði hann þá nokkuð sagt við hana í þá átt? Nei. Þess
þurfti ekki. Hún hefði ekki vitað það neitt betur fyrir það, þó að hann hefði
skrifað henni bréf, eða fallið á kné frammi fyrir henni, eða hvíslað ástamál í
eyra henni. Ekki minstu vitund betur. Og samt hafði hún sagt honum þetta!
Auðvitað af því að hún vissi þetta! Auðvitað af því að nú stóð henni á sama um
alt og alla í veröldinni nema hann! Nei, nei, nei! Hún hafði of oft lofað sér
því, að hún skyldi aldrei glata sjálfri sér að hún skyldi aldrei ganga nokkurum
karlmanni á hönd með þeim hætti, að hennar eðlisfar og hennar skoðanir og hennar
vilji yrði að engu. Hún ætlaði ekki að fara að svíkja það. Hún vissi um vinkonur
sínar, sem gifst höfðu. Þær höfðu ekki allar þagað. Og hér var ekki nema um
tvent að velja: Annaðhvort hann eða sjálfa sig. Ekki hvorttveggja. Hvaða
sannanir hafði hún þess? Hún fann það, hún sá það, hún vissi það. Hún sá það
rétt áðan. Eins og hún sæi það ekki, að með öllum röksemdum, öllum blíðuatlotum,
öllum hugsanlegum mannlegum öflum hefði verið ókleift að fá hann til þess að
hverfa frá því ráði, sem hann hafði tekið! Já, en hún hafði verið honum alveg
sammála. Maðurinn hafði haft alveg rétt að mæla. Hún hefði þó ekki viljað láta
hann hverfa frá réttu máli. Eins og hann hefði ekki verið alveg eins, þó að hún
hefði verið honum ósamdóma? Þó að hann hefði verið að fara með það, sem rangt
var? Og var ekki óhætt að ganga að því vísu, að hún yrði honum einhvern tíma
ósamdóma? Geta má nærri. Og var það veruleg bót í máli, þó að sú fjarstæða væri
hugsanleg, að þau yrðu aldrei ósamdóma? Var ekki meðvitundin ein um það, að það
hefði engin áhrif, þó að þau væru ósamdóma, næg til þess að girða fyrir
ánægjuna? Og lífið fanst henni ekki lengur leiðinlegt, eins og henni hafði
lengstum fundist. Nú var hún hrædd við það. Hún var hrædd við sjálfa sig og
hrædd við hann og hrædd við alt. Hún fann, að ráðríkið og ofbeldishugurinn er
runninn saman við alt það, sem bezt er í sálum mannanna. En einkum í hennar
eigin sál. VIII. Í skrifstofu Þorbjarnar. Hvers vegna í andskotanum gerið þér
þetta vitlaust? Þér verðið að leiðrétta þetta á augabragði. Þorbjörn var í
sýnilegri æsingu. Bókarinn, sem hann átti orðastað við, svaraði engu. Farið þér
ofan í búð og segið stráknum honum Valda að fara, og flýta sér, og biðja hann
Ásgrím Bjarnason að finna mig svo fljótt, sem hann geti með nokkuru móti.
Rómurinn var enn hastur og æstur. Bókarinn fór. Þorbjörn fór inn í skrifstofu
sína, inn úr bókarastofunni, og þrammaði þar fram og aftur um gólfið. Bókarinn
kom aftur, og sagði, að Valdi væri farinn. Þorbjörn hélt áfram að þramma. Eftir
ofurlitla stund rauk hann út. Bókararnir heyrðu þungt fótatakið ofan stigann.
Hvað gengur að karlvarginum? Auðvitað hafði eg ekki gert neitt vitlaust. En ekki
er til neins að tala um það, meðan hann er í þessu skapi. Hann áttar sig á því,
þegar hann verður búinn að jafna sig. Hann hefir enga eirð. Hvað ætli honum
þyki? sagði hinn. Ætli Sigurlaug hafi verið nokkuð stirð við hann í nótt? Þeir
hlógu báðir. Að minsta kosti gengur atvinnureksturinn bærilega. Ekki þarf
karlinn að setja hann fyrir sig. Geðgóður maður væri eg, ef eg hefði grætt annað
eins síðasta árið. Hann misti nú samt skipið í sumar. Já, en það var í ábyrgð.
Og hann var svo heppinn að ná undir eins í skip aftur. En hugsaðu þér 24 menn
druknaðir..., sem hann hjálpar ekkjum og öðrum umkomulausum einstæðingum út af
því slysi! Já... en það ætti að halda honum í góðu skapi. Það á einmitt við
hann. Hann hjálpar mikið ógrynnin öll. Eg held, að hann yrði ekki mönnum
sinnandi, ef hann væri einhverstaðar þar, sem hann gæti engum hjálpað. Hann sér
svo sem ekki eftir peningunum. Hann fær margfalt í aðra hönd, þegar hann nær
tökum á mönnum, fær að ráða yfir þeim. Hugsaðu þér nú þorir engin af þessum
ekkjum að gifta sig, án hans leyfis. Og hann ræður því, hvað hver krakki verður
látinn gera. Og hann kemst í kynni við venzlamenn alls þessa fólks. Og hann
kemur því inn hjá þeim öllum, að þeir eigi honum eitthvað mikið að þakka, og séu
skyldir til að veita honum að málum Nei, á skiptapanum hefir hann stórgrætt. Nú
heyrðist þungt fótatak í stiganum. Þorbjörn kom inn aftur, með Ásgrím Bjarnason,
hélt áfram inn í skrifstofu sína og lét aftur hurðina milli herbergjanna. Hafið
þér frétt af skólanefndarfundinum í morgun? mælti Þorbjörn, og var mikið niðri
fyrir. Ásgrímur var hár maður og karlmannlegur, fríður sýnum og reigingslegur
nokkuð, með svart, stint hár, gulgrá augu og mikið, dökt yfirskegg. Nei; hann
hafði ekki frétt af fundinum. Þá eigið þér nokkuð eftir. Eg hefi nú aldrei á
minni lífsfæddri æfi vitað annað eins. Hugsið þér yður. Nú kom annar bókarinn
inn, sá sem hafði orðið fyrir atyrðingunni. Hvað viljið þér? spurði Þorbjörn
óþolinmóður. Eg er með fyrirspurnir neðan úr búðinni, sem eg var beðinn að
leggja fyrir yður. Komið þér með þær, sagði Þorbjörn. Sigurður Sveinsson vill fá
nýjan ofn. Segið þér honum að eg eigi húsið og ráði því, hvaða ofn er í því og
að hann fái engan nýjan ofn. Hann er að tala um, að ofninn sé alveg ótækur, og
ekkert viðlit að hita með honum tvær stórar stofur. Segið þér honum, að hann
megi tala svo mikið, sem hann vill. Hann býðst til þess að kaupa ofninn sjálfur,
góðan ofn hérna úr búðinni, flytja hann upp eftir og koma honum fyrir á sinn
kostnað. Eg banna það. Eg man honum síðustu bæjarstjórnarkosningarnar. Ef hann
hefði ekki leigusamning, skyldi hann vera farinn úr því húsi fyrir löngu. Eg
skal skila því, sagði bókarinn. Er það nokkuð meira? sagði Þorbjörn. Þá kom heil
runa af fyrirspurnum hvort Hrólfur hrip mætti fá tvær flöskur af brennivíni,
hvort einn mætti fá fimm krónur, annar tíu krónur, þriðji hrísgrjón, fjórði
kaffi, fimti reku, sjötti vagn, sjöundi hest o.s.frv., og svo framvegis Þorbjörn
kvað á um alt með röggsemd, og virtist ekkert furða sig á fyrirspurnamergðinni,
var henni sýnilega vanur, og kunni henni ekki illa. Bókarinn fór. Mörgu þurfið
þér að sinna, sagði Ásgrímur. Eg yrði vitlaus af öllu þessu ragi. Eg er ekki
höfuðveikur, karl minn. Eg er af ætt Mýramanna. Kominn beint frá Agli
Skallagrímssyni, segja ættartölumennirnir. Og hvað er þá um fundinn? Já
fundurinn! Honum var eg nú nærri því búinn að gleyma. Og honum ætti eg samt ekki
að gleyma. Og honum skal ekki verða gleymt. Hvenær á eg þá að taka við
kenslunni? spurði Ásgrímur. Taka við kenslunni? Þorbjörn starði á hann nokkura
stund þegjandi. Aldrei, karl minn Aldrei! Ásgrímur roðnaði við. Hvers vegna ekki
ef eg má vera svo djarfur að spyrja? Hvers vegna ekki? Af því að skólanefndin
telur yður ekki hæfan til þess að segja krökkunum til. Af því að hún vill heldur
einhverja stelpu utan úr kotum. Nú en eruð þér ekki sjálfur í skólanefndinni,
maður? Ásgrímur var farinn að dökna til muna í framan. Jú. En eg er ekki nema
minnihluti örlítill, vesalings minnihluti. Í þeim minnihluta er enginn nema eg,
Og það munar nú ekki mikið um mig. Og Þorbjörn lagði hendurnar fram á borðið og
hleypti brúnum. Svipurinn allur var í þá átt, sem honum hefði einhvern tíma
komið til hugar, að eitthvað hefði um sig munað. Eg botna ekkert í þessu, sagði
Ásgrímur. Segið þér mér, hvernig í því liggur. Ekki öðruvísi en svona:
Presturinn okkar nýi sagði nei blábert nei! En þriðji nefndarmaðurinn hann síra
Gunnlaugur? Hann!? Hann var nú á báðum áttum, eins og hann er vanur, karlrolan.
Í gær talaði eg við hann, og þá lét hann svo, sem enginn gæti komið til nokkurra
mála annar en þér, úr því að þér sæktuð. Á fundinum í dag var hann sína stundina
með hvorum. Fyrst var hann með mér, gallharður. En eg var sá bölvaður glópur að
nota ekki stundina, meðan hún gafst, lofaði síra Þorvaldi að þvæla um þetta,
þangað til hann var búinn að snúa karlskrattanum. Hann fór að velta vöngum og
taka í nefið og samsinna og hjala um það, að alveg væri það nú satt, og því yrði
nú ekki neitað, og rétt væri það og guðsorði samkvæmt, að reyna að bæla niður
ofstopann og illindin. Þegar eg heyrði þesssi veðrabrigði, ætlaði eg að reyna að
teygja fundinn, þangað til karlinn snerist aftur eg vissi, að til þess mundi
ekki þurfa nema svo sem hálfa klukkustund. En síra Þorvaldur, sem er sjálfsagt
slunginn refur og illvígur eins og fjandinn, þó að hann þykist fara ósköp hægt
hann sá við þeim leka, og fékk stelpuna sína samþykta og alt saman bókað, alt í
þeim hendingsflýti, að síra Gunnlaugur bölvaður asninn fékk ekki nokkurt ráðrúm
til þess að snúast aftur og éta alt ofan í sig, eins og hann er vanur, og veit
hann er skyldugur til, æfinlega, frá vöggunni til grafarinnar, fram í rauðan
dauðann, og þessa heims og annars. Þorbirni hægðist sýnilega töluvert við að
minnast síra Gunnlaugs. Reiðisvipurinn á andlitinu mýktist um stund í
Ijósgeislum háðsins, þó að þeir geislar þyki ekki hlýir. Hvað voruð þér að tala
um ofstopa og illindi? Hvað kemur það þessu máli við? Ásgrímur gat ekki áttað
sig á málinu enn. Hvað það kemur þessu máli við? Spyrjið þér síra Þorvald að
því, karl minn Nú, en eg get reynt að segja yður það, ef yður langar mikið til
þess. Það kemur það þessu máli við, að hann vill ekki hafa yður, ekki láta yður
koma nærri börnum þessa bæjar, af því að þér skrifið skammir í blöðin. Það kemur
það þessu máli við, að hann segir, að úlfúðin, sem þér og yðar líkar veki, sé
ekkert annað en heiðni versta tegund af heiðni, karl minn, sagði hann. Miklu
verri en skurðgoðadýrkun, sagði hann. Miklu verri en guðsafneitun, sagði hann.
Engu betri en manndráp, sagði hann. Ykkar hugarfar sé manndráparahugarfar, sagði
hann. Ykkur vanti ekki annað en forna mannfélagsskipun og fornt almenningsálit
til þess að vera alt af að drepa menn, sagði hann. Kristur sé ekkert annað en
skrípamynd af sjálfri sér, eða skuggi eða máttlaus afturganga, karl minn, þar
sem atferli annarra eins manna og yðar og yðar líka sé látið við gangast
mótmælalaust, sagði hann Skiljið þér nú, hvað það kemur þessu máli við, eftir
því sem síra Þorvaldur lítur á það? Eg skil það; að þessi prestur, sem þér hafið
dembt á okkur Reykvíkinga, er fífl og flón, hlægilegur og ef til vill hættulegur
skýjaglópur En hvað sögðuð þér sjálfur? eg sagði nú svona sitt af hverju, karl
minn, sagði Þorbjörn og glotti við. Það er þarflaust að fara að þylja það alt
upp. Það var að engu haft, hvort sem var þetta skiftið. Þorbjörn lagði áherzlu á
tvö síðustu orðin, og varð dimmraddaðri en hann var vanur. Bláar æðar voru
orðnar þrútnar á enninu á honum. Og harðneskjusvipur var aftur kominn á
andlitið. Eg talaði fáein orð við síra Þorvald, eftir að við vorum komnir út,
mælti hann enn fremur. Eg sagði bara við hann: Svo þér ætlið að hafa það svona.
Eftir alt, sem eg hefi fyrir yður gert, ætlið þér að hafa það svona, sagði eg.
Og hvað sagði hann? Hann sagði svo sem ekki neitt. Ekki annað en vitleysu og
gorgeir. Hann sagði bara, að hann hefði ekki selt samvizku sína fyrir
dómkirkjuprestembættið. Hann er alveg óviðráðanlegur bölvaður þrákálfur Þér
segið víst eitthvað um þetta í Öndveginu á morgun? Þér sjáið þá um, að eg komist
að í blaðinu? Þegar eg kom með síðustu greinina til ritstjórans, var hann að
japla um þrengsli og skammir. Var hann það? Svo það var hann? Ætli eg ráði því
ekki, ef í það fer, hvað fer inn í það blað, og hvað þar verður skilið eftir
fyrir utan dyrnar? Við skulum ímynda okkur, að það verði ekki að vandræðum. Og
Þorbjörn hló við. IX. Greinin. Greinin kom daginn eftir. Síra Þorvaldur sá hana
inni í Skuggahverfi hjá Grímsa litla. Enn varð presti þungt um andardrátt þar.
Og enn var glugginn aftur. En nú hafði verið svo við hann gert, að prestur gat
lokið honum upp þrautalaust. Og enn lá Grímsi á móleitum koddanum og hóstaði. Og
enn var hann einn í stofunni. En hann hrækti nú í glerkrukku. Á borðinu lá
Öndvegi. Kaupir mamma þín þetta blað? spurði prestur. Nei, nei, nei! sagði
Grímsi. Það kom drengur með það hérna áðan, og hann sagðist eiga að fara með það
í hvert hús. Spurðirðu hann, vegna hvers? Já. Hann sagði, það væri víst af því,
að það væru í því skammir um einhvern prest. Prestur fór að lesa um það
hneyksli, sem hann hefði sjálfur vakið, og það tjón og þá smán, sem hann hefði
gert höfuðstaðnum. Barnaskólanum hefði boðist kennari, einhver gáfaðasti og bezt
mentaði Íslendingurinn, sem nú væri á landinu, kandidat Ásgrímur Bjarnason. Sá
maður hefði svo mikinn áhuga á lýðfræðslumálum, að hann hefði ætlað að leggja í
sölurnar ekki allfáar stundir á hverri viku. En þessu boði hefði verið hafnað,
og í stað þessa afbragðsmanns hefði verið tekin lítt mentuð stúlkurola.
Sanngjarnt væri að taka það fram, að ekki hefði öll skólanefndin verið sammála
um þessa ósvífni. Hinn mikli mentavinur og máttarstoð bæjarfélagsins, hr.
Þorbjörn kaupmaður Ólafsson, ætti þar engan hlut að máli. Aðalþungi sakarinnar
lægi á hinum nýkomna presti, síra Þorvaldi, sem nú hefði sýnt það, þótt dvöl
hans væri enn skömm hér í höfuðstaðnum, að hann hefði óbeit á þekking og
hæfileikum. Afgangur sakarþungans lægi á herðum uppgjafaprestinum síra
Gunnlaugi, vesaling, sem aldrei hefði átt mikinn mann að má, en væri nú á
elliárum orðinn svo farinn að vitsmunum og staðfestu, að hann mætti tæplega
telja með réttu ráði. Á þann andlega títuprjón væri ekki miklu hlaðandi. Því
meiri yrði þunginn á dómkirkjuprestinum. Vitanlega væri vafamál, hvort hann væri
ekki búinn að gera sjálfan sig að hálfgerðum vitfirring, með trúarofsa og ýmis
konar hindurvitnum, eftir því sem kunnugir menn lýstu honum. En hann væri að
minsta kosti í virðingarstöðu í þjóðfélaginu, og hann yrði að taka við skellunum
eftir slíkt athæfi. Annars gæti ekki hjá því farið, að einhver kvennaafskifti
hefðu komist að þessu máli. Með öðru móti væri það alveg óskiljanlegt. Prestur
væri ungur og ókvæntur, og orð léki á því, að konum veitti auðvelt að hafa áhrif
á hann sem ekki væri ámælisvert. Hitt vildi blaðið láta með öllu ósagt, hvort
áhrifin stöfuðu að þessu sinni frá þessari kvenvæflu, sem hefði tranað sér fram,
eða frá einhverri annarri. En væntanlega hefðu bæjarbúar vakandi auga á presti
eftirleiðis, bæði í þessu efni og öðrum, og reyndu að afstýra því, að hann gerði
söfnuði þeim, sem hefði slysast til að kiósa hann, og höfuðstað landsins, alt of
mikla minkun. Þetta var fyrsta skiftið, sem prestur hafði séð um sig álas á
prenti. Hann hafði átt von á því. Hann hafði átt von á rangfærslum og
óvildarfullum getsökum. En hann hafði ekki átt von á því, að þetta tæki sig
jafnsárt, þegar til kæmi. En hann áttaði sig bráðlega. Var hann kominn hingað
til þess að hugsa um sjálfan sig og það, sem honum kynni að þykja miður? Hann
tók að lauga andlit og hendur Grímsa, og greiða hár hans, eins og hann hafði séð
Ragnhildi gera. Hann reyndi að vera kátur. Lét talið berast að öðrum löndum.
Sagði honum frá stórkostlegum leikþingum á Englandi og í Vesturheimi og hvernig
þau væru háð. Grímsi játaði sögunni við og við. En ekki varð prestur þess
fullvís, hvort Grímsi tæki nokkuð verulega eftir því, sem hann var að segja
honum. Haldið þér, að eg muni deyja? sagði Grímsi, þegar prestur tók sér
málhvíld. Eg veit ekki, góði minn. Það veit enginn nema guð. Haldið þér, að
læknirinn mundi ekki vita það, ef hann kæmi? sagði Grímsi. Hefir enginn læknir
komið til þín? Nei. Eg skal sjá um, að hann komi í dag Annars skiftir það ekki
miklu, hvort við lifum eða deyjum. Við höldum áfram að lifa, þó að við deyjum.
Þeim, sem eitthvað eiga bágt, er sjálfsagt betra að deyja. Í öðru lífi nær guð
betur til þeirra. Nú var enginn vafi á því, að Grímsi var farinn að hlusta. Þeir
þögðu báðir ofurlitla stund. Prestur sá, að Grímsi var hugsi. Honum gengur víst
illa að ná til sumra, sem bágt eiga í þessu lífi, sagði Grímsi þá. Prestur hrökk
við. Hann leit á þetta bæklaða barn, sem drengirnir höfðu oftast verið vondir
við og móðirin hafði atyrt og líklegast barið, af því, að hann var svo seinn og
haltur. Þarna lá það, hirðingarlítið og einmana, með dauðann í líkama sínum og
efann um miskunn guðs í sál sinni. Og honum varð litið á blaðið á borðinu, fult
af ójöfnuði og rangindum og ilsku. Það eitt hafði barninu verið fært í dag. Og
hugur hans varð fullur af þjáningum og eymd og synd mannanna. Hann nær til þín,
elsku barn. Hann hefir sent mig til þín, sagði hann og tók í höndina á Grímsa.
Og hann tók að segja honum það, sem honum hugkvæmdist. Og sat hjá honum fram
undir kvöld. Þarna fær hann það, svo um munar, þessi prestspjátrungur! sögðu
sumir og voru glaðir, þegar þeir höfðu lesið Öndvegi. Þeir hafa gott af því,
bölvaðir, að einhver líti eftir þeim! sögðu aðrir. Hann er þá víst kvennamaður,
þessi prestur. Þeir vita víst ýmislegt hver um annan, þessir heldri menn, sögðu
enn aðrir. Ætli hann sé kominn í kunningskap við Siggu? Hvað ætli þessi enska
segi um það? sögðu sumir. Hvað þessar skammir eru mikil andstygð! Auðvitað
eintóm rangfærsla og lygi! sögðu aðrir. Vitanlega er þetta einhver lygi, eins og
vant er, sögðu enn aðrir. En það er gaman að því samt. Og blaðið fór inn í hvert
hús og vakti ljótar hugsanir í hugum mannanna, tortrygni, grunsemdir, reiði,
rógsyndi. Og híbýlin urðu full af ljótum orðum, fíflslegu hjali, klámfengnum
hvíslingum, siðleysishlátrum og ýmis konar óþverra. Hafið þér lesið Öndvegi?
sagði Ólafur hinn margfróði. Hann skrapp inn í stofuna hjá yfirdómara.
Ragnhildur sat þar við hljóðfærið. Nei, sagði Ragnhildur. Hafið þér ekki lesið
það skammirnar um prestinn einhverjar þær snjöllustu, sem hér hafa sést. Þér
verðið að lesa þetta. Eg les aldrei Öndvegi. Því er stundum fleygt hér inn í
eldhúsið. Lengra fer það aldrei. Og eg er aldrei í eldhúsinu. Hún sneri sér frá
honum og fór að leika á hljóðfærið. Vitið þér, við hverja er átt þarna í
greininni, sem presturinn er kominn í kunningskap við? Hvernig á eg að vita það?
Eg sagði yður, að eg hefði ekki lesið greinina. Og eg les hana aldrei. Og hún
hélt áfram með lagið. En hún fann óstyrk í hjartanu. Verið þér sælar! sagði hinn
margfróði maður og rauk út. Sælir! sagði Ragnhildur og sat eftir. Nú var þá
farið að svívirða hann. Og sjálfsagt mikið, mikið í vændum. Jæja, þetta vildi
hann! Honum var sagt, hvað af því hlytist. En óstyrkurinn leið ekki frá. Var
ekki hamingjan í því fólgin að standa við hlið hans í örvadrífunni hvað sem
sjálfri henni leið? Var hún líkleg til þess að hefja sjálf baráttu fyrir nokkuru
réttu máli? Var ekki dýrlegt að mega styðja? Var ekki dýrlegast af öllu að mega
styðja hann? nei; nei, nei! Jú, jú, jú! nei, nei! Og sundurleitar hugsanir komu
upp úr djúpi sálar hennar. Eins og hitabólur í hver. Og æskan og ástin vörpuðu á
þær bólur margvíslegum litum, ljósum og dökkum, skínandi björtum og skuggalegum.
Og bólurnar hjöðnuðu aftur niður í djúpið. En alt af komu aðrar í þeirra stað,
nýjar og nýjar, með nýjum og nýjum litum. Og Ragnhildur gat ekki áttað sig á
sjálfri sér. Móðir Sigurlaugar. Prestur sat inni í stofu sinni fám dögum síðar,
og var að búa sig undir sunnudagsræðuna. Hann ætlaði sér að tala einkum um
hógværðina og friðsemdina. En um djúp hugans fóru ýmsir straumar og ollu ókyrð.
" Sælir eru friðsamir, því að þeir munu guðs börn kallaðir verða." Það var
skiljanlegt, sjálfsagt. En" sælir eru hógværir, því að þeir mun jarðríkið erfa."
Langt þangað til, sjálfsagt. Lítil merki þess enn! Hógværðin ekki enn sjáanleg
sigurleið, hvorki heilum þjóðum, né einstökum mönnum. Yrði það ekki fyr en þessi
hjallur væri hruninn, eins og yfirdómari hafði komist að orði. Með yfirdómara
bar upp nýjan straum. Í gær hafði hann hitt Ragnhildi úti á stræti. Hún hafði
komið frá Grímsa, og hann hafði farið að segja henni, að læknirinn teldi
vonlaust um drenginn. Sýnilega hafði það fengið á hana. Samt var hún einhvern
veginn svo undarlega varfær. Eins og hún væri að dyljast. Eins og hún væri að
gæta þess vandlega að breiða fyrir gluggana, láta ekki sjá of miklu bregða fyrir
innan við. Honum fanst ilt að átta sig á því, að þetta skyldi vera sama stúlkan,
sem hafði sagt honum nokkurum dögum áður frá foreldrum sínum af svo barnslegri
einlægni. Samt var hún jafnyndisleg. Honum fanst þráin mundi verða þeim mun
meiri sín megin, sem vandlegar yrði fyrir gluggana dregið. Samning ræðunnar gekk
tregt. Straumarnir runnu saman og urðu að hringiðum. Ragnhildur leið með
kurteislegum þóttasvip innan um óljósar hugsanir um friðsemd og hógværð og
erfðir jarðríkisins og ribbaldahátt og Grímsa á móleitum koddanum. Þá var barið
að dyrum. Inn kom roskin kona, þokkalega búin. Eruð þér ekki síra Þorvaldur?
mælti hún. Prestur kvað svo vera og bauð henni sæti. Þér þekkið mig víst ekki?
sagði konan. Nei, prestur þekti hana ekki. Þér munið ekki, þegar þér fóruð með
mér upp í kvíalautina og eg sagði yður söguna af tröllkarlinum, sem hylti til
sín kongsdótturina? Konan brosti. En presti fanst brosið furðu raunalegt. Í huga
hans fór að rofa til. Hann mintist óljóst ungrar vinnukonu hjá fóstra hans,
laglegrar stúlku, sem æfinlega hafði verið kát og æfinlega góð við hann. Hann
hafði þá verið örlítill hnokki. Og frá þeim tíma hafði hann ekkert um hana
vitað. Eða þá alveg gleymt því, hvað um hana hafði orðið. Þér eruð þó ekki Ólöf?
mælti hann. Jú, eg er einmitt Ólöf. Prestur spratt upp og bað hana vera velkomna
af hinni mestu alúð og einlægni. Lítið mundi hann, hvernig hún hafði verið
ásýndum. En það mundi hann, að kinnarnar höfðu verið sléttar og fallegar; hann
hafði svo oft athugað það. Hann hafði hugsað sér, að Ólöf yrði konan sín, og
jafnvel orðað það við hana, og hún tekið því líklega. En nú voru kinnarnar
magrar og hrukkur komnar í þær. Hann mundi líka, að nefið hafði verið beint, og
að honum hafði þótt það fallegast allra nefja, sem hann hafði séð. Beint var það
enn. En það var orðið of stórt á þessu kinnfiskasogna andliti. Prestur spurði
Ólöfu, hvort hún ætti heima í Reykjavík. Nei, hún kvaðst eiga heima austur í
Árnessýslu, vera ekkja og búa með ráðsmanni. Hvort hún ætti engin börn. Jú, eg á
eina dóttur. Presti fanst á málrómnum, sem einhverjar áhyggjur væru
dóttureigninni samfara. Er hún heima hjá yður? spurði prestur. Nei. Hún er hér í
Reykjavík. Ólöf svaraði heldur dræmt. Eins og hún kveinkaði sér við að segja það
litla, sem hún sagði. Samt fanst presti eins og hana langaði til þess að segja
eitthvað meira. Hann þorði ekki að spyrja. Og þau þögðu bæði ofurlitla stand.
Hún heitir Sigurlaug og er hjá Þorbirni Ólafssyni kaupmanni. Er hún ráðskonan
þar? Já. Hún er ráðskonan hans. Aftur varð þögn. Og Ólöf varp öndinni mæðilega.
Fer ekki vel um hana þar? spurði prestur, til þess að segja eitthvað. Eftir því,
hvernig á það er litið. Jú, sagði Ólöf. Eitthvað þykir yður samt að? Hafið þér
ekkert heyrt um ráðskonur Þorbjarnar þær, sem á undan henni hafa verið. Nei
prestur hafði ekkert heyrt um þær. Þær eru í öllum áttum. Í Kaupmannahöfn, fyrir
norðan, fyrir vestan, fyrir austan, og guð veit hvar. Sumar með barn í
eftirdragi. Sumar ekki. Allar ólánsmanneskjur. Og Ólöfu vöknaði um augu. Laugu
minni héldu engin bönd. Hún vildi til höfuðstaðarins, til þess að mentast. Hún
vildi í kvennaskólann. Hún vildi læra að sauma. Eg hafði efni á að hjálpa henni.
Og eg gerði það, þó að eg væri hrædd. Eg hafði heyrt svo margt sagt af sollinum
í Reykjavík. Og nú er hún komin til Þorbjarnar. Nú skildi prestur, hvað hún var
að fara. Og honum fanst, hann ekkert geta sagt. Eg kem nú aftur að
tröllkarlinum, sem eg sagði yður frá fyrir svo mörgum árum, risanum, sem nam
burt kongsdótturina. Lauga mín er engin kongsdóttir. Ekki nema dóttir mín. En
hún á ódauðlega sál. Og hún var góð stúlka, þó að eg segi sjálf frá. Hún hafði
sína galla, eins og við höfum öll. Hún var staðfestulaus, talhlýðin og gjálíf.
Því hættara er henni, eins og þér sjáið. En í raun og veru var hún ekkert annað
en gæðin. Hún vildi vera öllum góð, gleðja alla og hryggja engan, Getið þér nú
ekki hjálpað mér eitthvað? Ólöf var sýnilega komin í mikla geðshræring. Prestur
spurði, hvort hún hefði orðið nokkurs vör, sem fengi henni sérstakrar áhyggju.
Já, mikils. Eg sá á öllu, að henni þótti miklu miður, að eg skyldi koma Hugsið
þér yður, að þykja það miður, að móðir hennar kemur að finna hana! Eg held, að
hún skammist sín fyrir mig Eða þá, að hún fyrirverði sig fyrir mér Eg veit ekki
hvort heldur með vissu. Ekki bauð hún mér að vera hjá sér í nótt. Eg mæltist til
þess hálfpartinn. En hún færðist undan. Sagði, að Þorbjörn tæki aldrei neina
næturgesti. Og hugsið þér yður eg held, að hún hafi ekki verið alveg ódrukkin.
Ekki voru mikil brögð að því. En megn vínlykt var af henni. Og eg hefi heyri
nokkuð af því, sem fólkið segir. Auðvitað ekki alt. En nóg handa mér. Guð minn
góður að hugsa sér, að hún Lauga mín skuli hafa komist í þetta! Og Ólöf grét
beisklega. Því er miður, að eg get ekki séð, hvernig eg ætti að hjálpa yður,
hvað feginn sem eg vildi, mælti prestur. Eg geri ráð fyrir, að dóttur yðar þyki
vænt um Þorbjörn. Og sé svo, þá á sambúð þeirra, þrátt fyrir alt og alt, svo
mikinn rétt á sér, eftir því sem eg lít á, að sú ábyrgð er varlega takandi að
sér að fara að hagga þar við. Þar kunna að vera spunnir þeir þræðir, innan um
léttúð og lausung og synd, sem enginn á rétt á að slíta, nema samvizka þeirra og
guð. Og svo yrði það sennilega okkur báðum ókleift. Ekki skil eg nú þetta sem
bezt, prestur minn, mælti Ólöf, og var ekki trútt um þykkju í röddinni. Það er
sannast að segja ofvaxið mínum skilningi, að Þorbjörn eigi nokkurn rétt á því að
taka dóttur mína, saklausa sveitastúlku, sem aldrei hefir gert honum neitt mein,
stórspilla henni sjálfri og fara með mannorð hennar svo rækilega, að hún eigi
sér aldrei uppreisnar von alla sína æfi. Og líka er það ofvaxið mínum skilningi,
að eg eigi ekki rétt á að afstýra þessu, verða Þorbirni þarna þrándur í götu ef
eg get það. Eg átti ekki við annað en þetta, Ólöf mín, svaraði prestur, að
dóttir yðar kann að eiga rétt á að elska Þorbjörn, þrátt fyrir þetta alt saman,
og haga sér eftir því. Eg fullyrði ekkert um það. Við vitum svo lítið. Við getum
ekki skygnst langt inn í mannsálirnar, né séð að fullu áhrifin, sem vaxa þar og
vefjast hver innan um önnur. Eg ætla ekki að fara að stæla um þetta við yður,
sagði Ólöf. Líklegast skil eg það ekki til hlítar. En yður er líka óhætt að trúa
því, að þetta, sem þér eruð að segja, kemur ekki minstu vitund málinu við.
Haldið þér, að hún Lauga mín, tvítug stúlkan, sé farin að leggja ást á karlfausk
eins og hann Þorbjörn, sem sjálfsagt er kominn fast að sextugu? Það má reyna að
telja einhverjum öðrum en mér trú um það. Hún kann að hafa fengið ást á
hóglífinu, húsnæðinu, makindunum, matnum, vínunum. Eg veit ekki, hvort þér
hugsoð yður, að nokkur eilífðargróður muni spretta upp af þeirri ást, prestur
minn! Á honum Þorbirni hefir hún ekki meiri ást en eg. Ráðið þér það eingöngu af
aldursmuninum? spurði prestur. Nei, ekki eingöngu. Eg spurði hana um það. Og hún
svaraði mér svo, talaði um hann með þeim kulda, að eg get alls ekki hugsað mér,
að henni þyki neitt vænt um hann. Mér skildist miklu fremur, sem hún sé sárleið
á honum. En hún hefir nú flækst inn í þetta. Og hann er ráðríkis- og
ofbeldisgaur, og hún ræður ekki við neitt, þegar hann er á öðru leitinu. Ekki
heldur við sjálfa sig. Hún er hálfgert barn. Og hann er vanur við að beita
valdinu í öllum efnum. Hefir yður þá ekki dottið í hug, að hún kunni að vilja
dylja yður þess, að nokkuð sé vingott með þeim Þorbirni, öðruvísi en með
húsbónda og ráðskonu? Sé svo, þá getur kuldalegt tal um hann verið ólíkindalæti.
Eg segi yður satt, síra Þorvaldur, í þessu efni veð eg engan reyk. Eg kom inn í
eldhúsið til hennar, svo að hún vissi ekkert af. Hún heyrði ekki, þegar eg barði
að dyrum. Og hún átti alls enga von á mér til bæjarins. Hún var þar ein inni. Og
þegar eg kom inn úr dyrunum, tautaði hún fyrir munni sér: " Æ, nú fer
karlskrattinn að koma!" Eg hló og spurði hana, um hvern hún væri að tala svona
vingjarnlega. Hún sagði hiklaust: Um húsbóndann! Og rétt á eftir kom hann líka.
Haldið þér, að hún talaði svona við sjálfa sig, ef henni þætti vænt um hann?
Vill hún þá ekki fara frá honum? Eg veit ekki. Hún dróst á það við mig að fara á
næstu krossmessu. En það má ekki með nokkuru móti dragast svo lengi. Mikið ilt
getur gerst þangað til. Og það er ekki heldur laust, sem skrattinn heldur. Eg
efast mjög um, að nokkuð verði úr því þá, ef ekki er ýtt undir af meira afli en
eg á til. Nú veit eg að þér hjálpið mér, síra Þorvaldur. Þér eruð af góðum
kominn. Þér voruð æfinlega gott barn. Það fer ekki hjá því, að þér séuð góður
maður. Hugsið þér yður, að móðir yðar og systir ættu í hlut. Munduð þér þá sitja
hjá aðgerðalaus? Ólöf talaði af svo miklum innileik, og hrellingin var svo
auðheyrð, að presti gekst hugur við. Eg skal gera það, sem eg get, mælti hann.
En sannast að segja þykir mér ólíklegt, að eg geti öðru til vegar komið en að
vekja reiði og ilsku. En það verður að taka því, sem að höndum ber. Ólöf þakkaði
presti hjartanlega undírtektirnar. Þau komu sér saman um að hittast eftir tvo
daga og tala um, hvað ágengt hefði orðið. XI. Við sjáum nú hvað setur, prestur
minn! Þegar prestur var orðinn einn eftir, fór hann að hugsa um, hvernig hann
ætti nú að snúast við málinu. Úrslitin urðu þau í hug hans, að hann kynni ekki
við annað en ráðast á garðinn, þar sem hann væri hæstur færa málið í tal við
Þorbjörn sjálfan, áður en hann orðaði það við Sigurlaugu. Og þá hélt hann
tafarlaust af stað, til þess að hitta Þorbjörn í skrifstofu hans. Þorbjörn tók
honum ekki óglaðlega. Þakk yður fyrir síðast, mælti hann. Þakk yður sjálfum,
sagði prestur. Við höfum víst ekki sézt síðan á skólanefndarfundinum. Eigið þér
við hann? Já, við hvað ætti eg að eiga annað? Þér prédikuðuð þar svo átakanlega
yfir hausamótunum á okkur síra Gunnlaugi, ræflinum, að við ættum ekki að gleyma
því undir eins. Já, síra Gunnlaugur sá varð meyr, tuskan, undir allri dembunni
um hógværð og friðsemi, sem þér heltuð yfir okkur, jafnframt því, sem þér voruð
sjálfur að tala fremur ósleitilegar skammir um náungann. Eg hélt, hann ætlaði að
fara að gráta. Verst er, að þessi ráðstöfun ykkar virðist hafa mælst fremur illa
fyrir. Já, í Öndvegi, sagði prestur. Víðar, karl minn. Miklu víðar. Alstaðar þar
sem Öndvegi er lesið. Og það blað var að minsta kosti lesið í hverju húsi. Betra
að fara gætilega. Betra að vita fótum sínum forráð. Betra að þreifa fyrir sér,
karl minn. Það geri eg æfinlega. Ef þú áforma vildir þarfleg ráð þiggja skyldir,
og þig vel fyrir sjá, segir Hallgrímur Pétursson. Og hann er ekki svo fráleitur,
karlinu, þó að hann sé gamall. Hann stendur þeim á sporði, sumum yngri
prestunum. Jæja, við sleppum nú þessu. Eg geri ráð fyrir, að málinu sé ráðið til
lykta að fullu þennan veturinn. Við tölum aftur um það að hausti, karl minn Þér
hafið líklegast átt eitthvert erindi við mig? Já, lítils háttar, sagði prestur.
Jæja, komið þér með það. Eg vona, að okkur komi betur saman nú en síðast. Eg er
nú æfinlega sáttfús. Hjá yður er stúlka, sem heitir Sigurlaug. Þorbjörn leit upp
hvatskeytlega. Ekki ólíkt hesti, sem er að fælast. Og hann sagði fremur
hranalega: Hvað er um hana? Móður hennar langar til þess að hún hafi
vistaskifti. Hefir hún beðið yður að ganga í það mál? Já; hún hefir beðið mig um
það. Þorbjörn þagði við ofurlitla stund. Tók því næst til máls, og lagði óvenju-
mikla áherzlu á orðin: Gleymið þér þá nú ekki undir eins, sem eg var að lofa
yður að heyra eftir Hallgrím Pétursson: Þarfleg ráð þiggja skyldir. Og mín ráð
eru þetta, alveg hiklaust og skilyrðislaust og vafningalaust: Afsegið þér Ólöfu
gömlu gersamlega að vera nokkuð að skifta yður af þessu máli. Það er áreiðanlega
ekki yðar meðfæri, karl minn. Getið þér ekki hugsað yður neinn óvilhallari
ráðgjafa í þessu máli en yður sjálfan? Getur verið, karl minn, getur verið. Eg
get að minsta kosti ekki hugsað mér neinn ráðgjafa, sem hefir meira vit á málinu
en eg. Þekkið þér nokkurn, sem fer nær um það en hann Þorbjörn gamli, sem hérna
situr, hvað árennilegt það muni vera að skifta sér af mínum heimilishögum?
Nefnið þér mér hann, ef þér hafið hann á hraðbergi, he, he, he! Eg segi yður
satt, prestur minn, að þó að þér kunnið að geta sagt, að eg sé ekki óvilhallur
ráðgjafi, þá er ráðið alls ekki síður hagkvæmt yður en mér. Er yður ekki
forvitni á, hvernig á því stendur, að Ólöf vill ná dóttur sinni burt frá yður?
Ekki svo mikil, karl minn, ekki svo mikil. Eg er ekki orðsjúkur. Mér er svona
nokkurn veginn sama, hvað kerling eins og Ólöf segir. Getið þér ekki hugsað
yður, að eg muni komast allra minna ferða fyrir því? Karamellubréfið Um vorið
fékk ég svo vinnu í timburportinu. Aðalverkefnið var að rakka. Það er verknaður
sem enn virðist ekki hafa ratað inn í orðabækur, en felst í því að stafla timbri
eftir lengd breidd og þykkt. Mest var að gera þegar skip komu í höfnina með
timbur. Þá streymdu hlaðnir vörubílar að, lyftari í portinu tæmdi þá og hellti
timbrinu í haug. Upp úr skipinu kom timbrið í einskonar búntum eða slöttum sem
kallaðir voru heisi. Það er líka orð sem aldrei hefur komist í orðabók.
Lyftarinn mataði okkur á heisum til að rakka úr. Rakkarar voru af tveimur
kynslóðum og ekkert þar á milli, annars vegar strákar, hins vegar gamlir karlar.
Mikill munur var á vinnubrögðum þessara tveggja aldurshópa. Strákarnir unnu í
skorpum, djöfluðust eins og óðir menn meðan eitthvað lá fyrir, reyndu af fremsta
megni að láta lyftarann ekki hafa við, til að geta tekið sér löglegar pásur á
milli. Strákar unnu oft saman tveir og tveir til að geta borið sem allra mest í
einu, beittu einnig hagræðingu og grófflokkuðu timbrið strax við hrúguna. Með
þessu móti fengust oft langar og óaðfinnanlegar pásur. Karlarnir voru hins vegar
nuddandi og puðandi allan daginn og stönsuðu varla nokkurntíma, þorðu aldrei að
taka pásu en voru að rölta hver fyrir sig í rólegheitum með eina og eina spýtu,
jafnt og þétt, daginn út og inn, alveg frá fyrstu mínútu á morgnana og þar til
yfir lauk. Allt annað töldu þeir leti og skort á trúmennsku. En í raun skiluðu
þeir hver fyrir sig miklu rýrara dagsverki en duglegur strákur. Eitt höfðu þeir
þó sem gaf þeim pásur, en var löggilt aðferð og ekki nokkur leið að flokka undir
leti. Það var neftóbakið. Alltaf öðru hverju dró einhver þeirra upp dósir,
bankaði vel í lokið. Það var kallið, um leið hópuðust hinir að og ýmist tóku
fram eigin dósir eða fengu korn hjá frumherjanum. Þeir gáfu sér góðan tíma til
að seilast í dósirnar, hagræða tóbakinu á handarbakinu vel og vandlega, sumir
útbjuggu haganlega rönd sem hægt var að soga að sér í einni striklotu. Mestu
nautnamennirnir tóku heila rönd í hvora nös og söknuðu þess mest að hafa ekki
fleiri nasir. Síðan var að púa og gretta sig, rýna í veðrið eða ástandið og
segja nokkur spakleg nefmæli. Gunni gamli var einn af þessum rökkurum. Hann
upplýsti eitt sinn að hann færi yfirleitt í háttinn strax eftir kvöldmat,
sofnaði fljótt og vel og dreymdi svo alla nóttina að hann væri að rakka,
viðstöðulaust þar til hann vaknaði um morguninn og gat drifið sig oneftir að
rakka. Hann hafði verið bóndi í fjörtíu ár. Oft lýsti hann því hve dásamlegt
væri að sjá snyrtilegan timburstafla eftir sjálfan sig að kvöldi. Strákarnir
höfðu allt aðrar hugmyndir um það hvað er dásamlegt hér í heimi. Einstaka sinnum
flugu stór og litskrúðug útlensk fiðrildi upp úr timbrinu. Við eltum þau alltaf
og náðum þeim stundum. Einhver fór og hringdi í Geir Gígju. Stundum bárust líka
eins og nafnlausar orðsendingar eða kveðjur frá starfsbræðrum okkar á hinum
endanum. Útlensku verkamönnunum sem höfðu skipað timbrinu út. Það gátu verið
slitrur úr dagblaði, sígarettustubbar, jafnvel plástrar. Einu sinni kom
karamellubréf með pólsku timbri. Það var furðuleg tilhugsun að ímynda sér
pólskan verkamann sem dæsir eftir erfiði dagsins, tyllir sér á planka og fær sér
eina karamellu. Hann er í bomsum og mjög leiður. Yfir honum gnæfir mynd af
Gómúlka. Yxu víur 1 Föstudagurinn langi er langur. Ég veit þetta er flatt, en ég
finn bara ekkert betra yfir það. Hann var að minnsta kosti langur þessi. Svona
huglægt séð. Auðvitað var hann þó ekki nema tólf tímar. Ekki nema? Jæja það er
nú svo. Nei, það sem ég er að meina er bara þetta að öll mæling er afstæð, ekki
að nýr dagur risi án þess hinum hefði lokið. Þú veist hvað ég er að meina. Mér
fannst þetta bara og það stafaði nú hreinlega af því að mér leiddist. Það er
illt að þurfa að viðurkenna þetta og ég veit að það er ekki í samræmi við
heimspeki mína, en það var nú samt bara þannig að mér leiddist, hundleiddist.
Ekkert við að vera, allt lokað, svo það var ekki einu sinni hægt að láta sér
leiðast með öðrum. Engin verkefni fyrirliggjandi í því bili, nýbúinn að skila.
Jú ég les prófarkir. 2 Og svo var ég þá allt í einu kominn að útidyrunum hjá
Rósu og búinn að hringja dyrabjöllunni. Ég veit ekki hvað ég var að vilja henni.
Annað en að kíkja inn náttúrlega. Annars hef ég enga ánægju af slíku, svo
auðvitað var þetta skrítið ef allt saman var bara spurning um að mér leiddist.
Hélt ég kannski að ég kæmist eitthvað með hana? Eftir öll þessi ár allt í einu?
Nei auðvitað hélt ég það ekki, vissi vel að ég kæmist ekkert. Hún var svo löngu
búin að gera mér skiljanlegt að ég kæmist ekkert, en henni væri samt ekkert illa
við mig og ég ætti endilega að koma og vera góður vinur. Ekki taka það illa upp.
Það er aðalvandamálið með karlmenn, sagði hún, að það er ekki hægt að vera
vingjarnlegur við þá án þess þeir haldi að maður sé að meina eitthvað með því.
Og ekki bara eitthvað, heldur hitt. Alveg óþolandi, og gerðu það fyrir mig
Þröstur, ekki þú líka. Þetta var fyrir mörgum árum og það hafði verið allt í
lagi síðan hún sagði þetta. Stundum var ég svo sem að hugsa hvort aðrir kæmust
eitthvað. Hvað um alla þá þarna á spítalanum? Maður hafði svo sem lesið nóg af
öllum þessum læknarómönum, starfsins vegna meina ég. Ef maður leit hlutlægt á
málin, alveg yfirvegaður, þá sagði það sig náttúrlega sjálft að auðvitað voru
þeir eitthvað að digga við hana, Stundum. Það bara gat ekki annað verið. En hún
fór vel með það og hafði allt svona undir kontról sko, vildi ferðast og vera
sjálfstæð, umfram allt sjálfstæð. En hvað kom mér þetta við? 3 Nei en gaman,
sagði hún þegar hún opnaði dyrnar. Kondu inn. Ég heyrði strax að henni fannst
það ekkert sérstaklega Gaman og hugsaði það er einhver hjá henni. En það var
samt ekki. Hún sagðist vera nýkomin af vakt og það vantaði hjúkkur á deildina,
þóttust vera veikar en voru á skíðum og allt hefði verið brjálað að gera. Núna
var hún að þvo þvott til að hafa allt hreint þegar hún færi norður á morgun.
Maður verður að ferðast eitthvað um páskana, rífa sig upp og hreyfa sig svo
helgislepjan gleypi mann ekki. Nú, ég ætlaði þá bara að kveðja og sagði að ég
vildi ekki trufla, en það var þá ekki við það komandi og hún heimtaði að ég kæmi
inn fyrir og fengi kaffi. Svona vingjarnleg sem alls ekki táknaði neitt. Hún
kveikti á kaffikönnunni eða vélinni og sagði að ég yrði að afsaka þó hún væri á
hlaupum. Eitthvert klikkelsi á þvottavélinni niðri og hún þurfti alltaf að
hjálpa henni áfram stig af stigi í prógramminu svo hún stansaði ekki í miðju
kafi og héldi áfram að djöflast í sama farinu. 4 Ég tyllti mér og hún var bara
glöð við mig og allt í lagi þá sjaldan hún var uppi, en annars var hún miklu
meira hjá þvottinum en mér. Svo ég fór að kíkja í hillurnar hjá henni, rétt
svona að kanna lesninguna. Ég gat ekki stillt mig um að taka myndaalbúm. Þarna
var hún á sólarströnd og allt fullt af einhverjum aröbum í kring. Ferðast já. Og
þeir héldu greinilega eitthvað helvítin, bara af því að hún var vingjarnleg. Og
þarna eitthvert starfsmannapartí. Jú jú, sjá hvernig þeir voru utan í henni,
Smástrákar, einhverjir nemar líklega. Og hún svona skellihlæjandi, eitthvað fékk
hún út úr þessu. Og þarna hélt einn utan um hana. Bjarni, doktor Bjarni, Gamli
montrassinn. Varla hafði hann víst skánað síðan í menntó. Svo heyrði ég að hún
var að koma og ég rétt náði að smeygja albúminu á sinn stað. Rétt naumlega, það
hefði verið ferlega sénerandi að láta hana góma sig svona grúskandi í hennar
einkamálum. Ég rétt náði að grípa einhverja bók úr hillunni til að standa ekki
eins og asni tómhentur við hilluna þegar hún kæmi inn með kaffið. Ég settist við
borðið, en hún var rokin um leið og sagði helvítis stælar í vélinni, fáðér. Og
þarna sat ég aleinn með bókina. 5 Það var hjúkrunarkvennatalið. Ég opnaði bókina
af rælni og var farinn að leita að villum áður en ég vissi af. Sá engar í fljótu
bragði. Svo ég kíkti í nafnaskrána aftast og fletti upp Rósu. Jú, hún var á
sínum stað. Svo fór ég allt í einu að leita að Florence Nightingale, en hún er
þá hreinlega hvergi á listanum, Hvorki undir Florence né Nightingale. Eitthvað
var náttúrlega bogið við þetta. Var virkilega ekki minnst á kerlinguna í
ágripinu fremst, sögu hjúkrunar? Hún hafði fundið þetta allt saman upp, var það
ekki? En hvernig var annars hægt að finna upp hjúkrun þegar komið var langt fram
á nítjándu öld? Hafði engum dottið í hug að hjúkra fyrr? Var þetta einhverskonar
Kólumbusaregg hjá henni? En Rósa var allt í einu komin enn einu sinni og settist
loksins hjá mér og hellti í bollann sinn. Hvað ertu að lesa, spurði hún. Nú
hjúkkutalið bara, er það svona spennandi, hló hún. Ertu með einhverja í sigtinu
kannski? Mér fannst ég verða hálfasnalegur. Eins og einhver persónunjósnari. Eða
ættfræðifrík á Þjóðskjalasafninu, kallaður Meyfróður með troðið tóbaksnef og
tauma á vör. Helvítis óheppni að hafa ekki slysast á einhverja aðra bók.
Finnegans Wake eða einhver ljóð á frönsku kannski. Svo það hrökk bara út úr mér
að já ég veitti því athygli að Florence Nightingale bara er hreinlega ekki í
skránni yfir nöfnin hér aftast. Eins og Rósu væri ekki sama. Ég dauðskammaðist
mín. En hún sagði bara já þú ert alltaf í próförkunum? 6 Þar með var ég farinn
að tala um starfið. Svo vitlaus að halda að hún hefði einhvern áhuga á
próförkum. Varð nervus og fór að tala og tala. Ég fór að tala um fagmennsku mína
og óskeikulleika. Aldrei villa í bók sem ég hef lesið prófarkir að. Getur ekki
gerst. Ég hef röntgenaugu. Aldrei villa. Þá sagði hún þetta sem allir segja, nei
það er ekki til bók sem engin villa er í. Ég svaraði á móti eins og venjulega,
það fer sko eftir því hvernig maður skilgreinir hvað er bók. Hvað er bók
samkvæmt staðli frá Sameinuðu þjóðunum? Og ég hélt áfram. Alveg óstöðvandi,
sagði frá lúmskum villum sem ég hefði fundið í því sem margir aðrir voru búnir
að lesa og gefa imprímatúr. Það hefur líklega byrjað að fara í taugarnar á henni
þegar ég fór að upphefja sjálfan mig svona. Hún vissi auðvitað vel hvað ég er í
raun og veru mikið grey. En ég hélt áfram með prentvillusögur. Lýsti baráttu við
besserwissera í setjarastétt. Eins og þann sem aldrei gat sætt sig við þá
landfræðilegu staðreynd að til er hérað í Búlgaríu sem heitir Rúmelía, Með elli,
Með elli sko. Svo loks varð ég að sitja og halda í höndina á honum. Nei, sagði
ég, sko orðum eins og brauðryðjandi eða áhugasaur yrði aldrei vært í texta sem
ég hef lesið í próförk. Ég veit eiginlega ekki hvað ég var að hugsa, hvort þetta
átti að heilla hana alveg lárétta eða hvað það var. En ef það hefur verið
meiningin þá var að minnsta kosti klárt mál að það hafði ekki tekist. Því hún
hristi bara hausinn og sagði enn einu sinni ég verð að segja alveg eins og er
Þröstur, að ég skil ekki hvernig maður eins og þú með þína menntun, hvernig þú
nennir að hanga yfir svona tittlingaskít alla daga og gera ekkert annað. Þú sem
ættir allskonar möguleika annars staðar. Af hverju ferðu ekki í kennslu til
dæmis? Þú með öll þessi tungumál. Ég veit það eru svo sem engin uppgrip i
kennslu, en varla er það í próförkunum heldur. Mér var farið að finnast þetta
verulega óþægilegt, svo ég byrjaði enn einu sinni með gömlu rulluna mína um að
ég hataði allt sem heitir kerfi og gæti ekki unnið við slíkar kringumstæður.
Frelsi mitt er mér afskaplega mikils virði. Ég væri eiginlega listamaður eins og
henni hlyti að vera ljóst, en kröfuharka mín og listrænn metnaður meinar mér að
skrifa. Ég er listrænn prófarkamaður. Hinn fullkomni handverksmaður á þessu
sérsviði og hata öll kerfi, allt kerfi, þjóðfélagið til dæmis, ég les aldrei
blöðin, nema prófarkir stundum, í forföllum, hef hvorki útvarp né sjónvarp
lengur. En hún var staðin upp og ætlaði niður í þvottinn einu sinni enn. Þarna
hefur hún sennilega verið búin að fá hugmyndina, en ég varaði mig ekki á neinu.
7 Svo kom hún upp aftur og settist. Búin að setja það síðasta í þurrkarann sagði
hún. Og nú byrjaði hún. Hún hefði áreiðanlega getað orðið stórkostleg leikkona,
hún gerði þetta svo vel. Hún var svo eðlileg og gat umsvifalaust logið mig
fullan bara svona eins og að drekka vatn. En auðvitað var það líka föstudagurinn
langi, Hrekkleysið sem kemur yfir mann. Hún sagði jæja, en hvað sem þér finnst
um kerfið og það þá verðurðu nú samt að finna þér eitthvað annað að gera,
eitthvað annað að gera mjög fljótlega, Strax næsta haust bara. Ha? Hvað
meinarðu? Jú ég sé að þú hefur ekki heyrt um það sem þeir voru að samþykkja í
þinginu í fyrradag. Í þinginu? Í þinginu í fyrradag ha? Nei ég les ekki blöðin.
Jú, þeir voru að samþykkja að gefa stafsetningu frjálsa. Þetta var sett á oddinn
sem spurning um valfrelsi, persónufrelsi, partur af því. Leggja niður allan
svona kontról. Það á að spara með þessu, þarf ekki að lesa prófarkir að neinu í
framtíðinni. Það fer ekki svo lítill tími í þetta og allt til einskis
launakostnaður þjóðhagslega óhagkvæmt forsjárhyggja Ég heyrði ekki lengur til
hennar. Bara ég hefði fattað það, bara ef ég hefði munað hvaða dagur var. 8
Þegar ég kom til sjálfs mín aftur lá ég á sófanum. Hún hafði klætt mig úr
jakkanum og hneppt frá mér skyrtunni í hálsinn og var að strjúka á mér ennið með
köldum þvottapoka. Elsku litli kerfiskallinn minn, sagði hún. Trúðirðu þessu?
Var svona hræðilegt að eiga að missa litla sæta kerfið sitt? Maður verður að
kaupa blöðin til að sjá að það getur verið fyrsti apríl á föstudaginn langa,
ekkert er einhlítt. Og ég sagði ekki neitt en hugsaði bara hjúkraðu mér áfram
Rósa, hjúkraðu mér eins og Florence Nightingale hefði gert. Skýrsla Einn
morguninn nú í vor varð ég nokkuð seinn fyrir að koma mér í sund. Ég lenti á
svokallaðri stund milli stríða, varla nokkur maður var sjáanlegur, flestir annað
hvort farnir eða ókomnir. En úr sturtusalnum barst þó glaumur og gnýr, hróp og
köll, hólkalæti og gassagangur á bandarísku, líkast til einhver túristahópur.
Þegar ég kom inn í sturtuna sá ég að tilgáta mín var sennilega rétt, hér var á
ferðinni allstór hópur af bandarískum svertingjum, hinum mestu heljarmennum. Í
fylgd með þeim var svo einn trélímshvítur Íslendingur, sem hagaði sér eins og
hann væri einhverskonar fararstjóri eða leiðsögumaður hinna. Ég spurði þennan
landa minn hvaða menn þetta væru, en hann svaraði því þá til, að þeir væru
liðsmenn körfuboltaliðs frá Bandaríkjunum er NOW héti, eða New Orleans Warriors
fullu nafni, og væru hingað komnir til að leika nokkra leiki við íslensk félög.
Ég man að ég hugsaði sem svo, að undarlega væru menn þessir nú biksvartir,
einkum ef haft væri í huga að þeir voru Bandaríkjamenn, en þar í landi munu
allir þeldökkir menn eitthvað hafa blandast hvítum í aldanna rás. Að öðru leyti
var þetta eiginlega ekki ógleymanlegt, útlendingar koma hér margir og
Íslendingum þykir varla ástæða lengur til að snúa sig úr hálsliðnum þó þeir mæti
litum mönnum á götu. Ég tók að þvo mér í ystu sturtunni, næst útgöngunni, þó
ekki sé hún mitt eftirlæti, og kemur þar til trekkurinn, en öðrum var sem sagt
ekki til að dreifa í bili. Þegar blámennirnir höfðu þvegið sér gengu þeir einn
af öðrum út úr sturtusalnum, en síðastur fór Íslendingurinn. Þegar mennirnir
fóru fram hjá mér tók ég eftir því að þeir voru allir með samskonar merki
tattóverað á vinstra lærið utanvert. Merkið sýndi einkennilegan og afskaplega
ógeðfelldan hvítan gamm, líkt og vokandi yfir bráð sinni. Ég hugsaði með mér að
sennilega væri þetta merki körfuboltafélagsins, enda voru einkennisstafir þess
skráðir ofan við gamminn, þannig að stafurinn O myndaði geislabaug yfir höfði
illfyglisins, en gat um leið táknað einhverskonar knött. Mér fannst þetta
húðflúr einna líkast vörumerki og þótti heldur ósmekklegt, sérstaklega þegar
haft væri í huga að atvinnumenn í íþróttum ganga oft kaupum og sölum. Þótti mér
undarlegt að blakkir Bandaríkjamenn, afkomendur þræla sem seldir voru á markaði
eins og fénaður, tækju í mál að láta brennimerkja sig þannig. Fleira gerðist nú
ekki og ég sá þessa menn ekki aftur, enda voru þeir á leið upp úr. Ég gleymdi
þeim fljótt, enda var atvikið svo sem ekkert sérstaklega eftirminnilegt eða
merkilegt. Síðan eru liðnar um það bil þrjár vikur, en í gær átti ég leið um
miðbæinn og tók þá eftir verslun sem ég mundi ekki eftir að hafa séð áður,
nokkurskonar sérverslun með leðurfatnað. Í útstillingarglugga voru alls kyns
jakkar og blússur úr leðri, en auk þess var þar hengi þar sem dökkar leðurbuxur
héngu í röðum. Þetta var auðvitað út af fyrir sig enginn tímamótaatburður, en
allt í einu rak mig í rogastans: Á buxunum var nákvæmlega sama merkið og
körfuboltamennirnir höfðu verið með á lærinu: Gammurinn, stafirnir,
geislabaugurinn eða knötturinn, allt með sama hætti, sömuleiðis staðsetningin.
Þetta fannst mér svo einkennilegt að ég ákvað að fara inn í búðina og kanna
málið nánar, eins þó nokkur óhugur væri kominn í mig. Stúlka var við afgreiðslu
og einhvern veginn tókst mér að stynja því upp að ég væri að spekúlera í svona
buxum. Stúlkan horfði á mig með samblandi af vorkunnsemi og fyrirlitningu eins
og hún vildi segja: Guð minn almáttugur, ætlar nú þessi lúði að fara að ganga í
leðurbuxum? Mér brá illilega þegar hún hóf upp raust sína: Ertu að meina
nábuxurnar? Ná, stamaði ég, eru þetta nábrækur? Já, þetta eru buxur frá Now.
Hvaðan eru þær bandarískar kannski? Æ, þær eru nú víst framleiddar hérna þó þær
heiti ensku nafni, það selst allt betur með útlenskum nöfnum. Áður en mér gafst
ráðrum til að spyrja stúlkuna nánar opnuðust dyrnar. Mikil skelfing greip mig
þegar ég sá hver birtist í gættinni. Það var trélímskarlinn úr sundlauginni, ég
þekkti hann strax á litaraftinu þó hann væri leðurklæddur frá hvirfli til ilja
og með sólgleraugu og hatt. Hann hélt á stresstösku og var greinilega heimamaður
hér. Enda spurði hann fýlulega um leið og hann strunsaði inn: Nokkur skilaboð?
Síðan smeygði hann sér inn fyrir búðarborðið og hvarf bak við tjald. Augljóslega
var hann eigandi fyrirtækisins. Ég lagði strax á flótta. Þegar ég kom heim
hringdi ég í Körfuknattleikssamband Íslands og fékk þar staðfestingu á því sem
mig var farið að gruna: Ekkert erlent körfuknattleikslið hefur komið til
landsins mánuðum saman. Ókvæða við Það var alls ekki á margra vitorði að Gunnar
hefði fengist við að yrkja þó hann væri svona þekktur maður, enda svo sem ekki
undarlegt, ævistarf hans lá fyrst og fremst á alls óskyldum sviðum. Sjálfur
hafði ég ekki hugmynd um að þessi æskuvinur minn og félagi hefði lagt jafnmikið
upp úr skrifum sínum og eftirlátnar kompur hans og dagbækur bentu til. Að vísu
hafði hann stundum verið að fara með eitthvað eftir sjálfan sig, en aldrei nema
hann væri orðinn mjög drukkinn, einhvern endemis leirburð sem engum fannst taka
því að leggja á minnið, enda var þegjandi samkomulag í kunningjahópnum um að
minnast aldrei meir á slíkt, eftir reglunni ég í dag, þú næst. Það var því úr
vöndu að ráða fyrir mig þegar Rósa, ekkjan hans, afhenti mér kompurnar og bað
mig að annast útgáfu á ljóðum Gunnars. Það hafði verið hans hinsta ósk, að því
er hún sagði, að kveðskapnum yrði komið á framfæri. Ég fann að ég var kominn í
erfiða klípu. Þegar Gunnar féll frá hafði ég í einhverju tilfinningakasti alveg
óbeðinn boðið henni að leita til mín ef eitthvað þyrfti að gera sem heiðrað gæti
og varðveitt minningu míns forna vinar. Það var því ekkert auðvelt fyrir mig að
neita þessu og ég lét mig hafa það að taka við kompunum. En strax þegar ég var
búinn að líta lauslega yfir yrkingar Gunnars varð mér ljóst, að ef eitthvað var
hægt að gera til að sverta og vanhelga minningu míns kæra vinar, þá var það
einmitt það að koma á framfæri þessum ömurlegu hugarfóstrum hans. Ýmist var hér
um að ræða gjörsamlega mislukkaðar og rangt kveðnar hagyrðingavísur, marflöt
spakmæli og hundavéfréttir eða" heimspekilegar" hugleiðingar og lífsvisku á
Norman Vincent Peale-plani. Ég fann að ég stóð hér frammi fyrir merku fyrirbæri
sem ég hafði stundum veitt athygli áður: Menn sem skara fram úr á einu sviði og
hafa þar alla þræði í hendi sér, geta um leið verið svo fullkomlega
dómgreindarlausir á einhverju öðru sviði, að manni dettur helst persónuklofning
í hug. Þannig hafði Gunnar heitinn, þessi mikli raunvísindagarpur og
verkfræðiséní, staðið í þeirri meiningu að flatneskjan sem hann hafði verið að
krota hjá sér á síðkvöldum væri miklar og ódauðlegar bókmenntir sem ekki mættu
glatast. Aldrei hafði hann þó mér vitanlega reynt að fá neitt af þessu birt í
blöðum eða tímaritum, en skýringuna á því fann ég reyndar fljótlega í einni af"
ljóðadagbókum" hans. Þar kom fram að honum þótti kveðskapurinn of merkilegur til
að hann mætti saurgast á svo óverðugum vettvangi! Í vandræðum mínum ákvað ég að
tala betur við Rósu og reyna varlega og kurteislega að fá hana til að slá þessum
fyrirætlunum á frest. En ég fann fljótt þegar ég ræddi við hana næst, að þetta
var henni ákaflega mikið hjartans mál, henni fannst eins og hún væri að bregðast
Gunnari ef hún yndi ekki bráðan bug að útgáfu ljóðanna. En í framhjáhlaupi kom
líka annað í ljós, sem varð til þess að ég fékk ágæta hugmynd, að mér fannst, og
taldi mig geta leyst vandamálið mjög sómasamlega. Það kom á daginn að Rósa hafði
sjálf ekki lesið neitt af þessum ljóðum Gunnars. Hún bar því við eins og fólk
gerir svo oft, að hún" hefði ekki neitt vit á þessu" en hefði leitað beint til
mín, bæði vegna þess að ég hafði boðist til að gera eitthvað, en ekki síður
vegna þess að ég væri ljóðskáld sjálfur og því vel inni í öllum slíkum málum. Nú
lofaði ég því endanlega að sjá um þetta mál, en útgáfuna ætlaði hún sjálf að
kosta, enda efnin nóg í búi athafnamannsins. En hugmyndin snjalla var þessi: Ég
ætlaði ósköp einfaldlega að brenna yrkingar Gunnars eins og þær komu fyrir, en
taka svo saman í snyrtilegt kver ýmislegt frá sjálfum mér og gefa út undir hans
nafni. Ég átti í fórum mínum nóg af frambærilegum ljóðum sem ég hafði engum
sýnt. Ýmist voru það ljóð sem ég af einhverjum ástæðum hafði lagt til hliðar
þegar ég hafði verið að velja úr skúffunni í bækurnar mínar tíu á langri leið,
eða þá ljóð sem ég hafði ort á seinni árum, eftir að ég hætti að nenna að gefa
út bækur fyrir þessa tvöhundruð lesendur sem kaupa allar ljóðabækur sem koma út
á Íslandi, mínar meðtaldar, en einhvern veginn hefur mér aldrei tekist að nema
land utan þessa hóps. Með þessu móti áttu allir að geta vel við unað: Minning
Gunnars kæmist hjá því að skaðast alvarlega, Rósa fengi að uppfylla hinstu ósk
hans og ég gæti tekið til í skrifborðsskúffunum mínum. Ég fór beint niður í
þvottahús og kveikti í kompum Gunnars og spúlaði svo gólfið vel á eftir.
Yfirleitt hef ég haft orð á mér fyrir að vera haldinn minjalosta og ég veit fátt
óhuggulegra en bókabál, en að þessu sinni voru engar vöflur á mér, enda var ég
viss um að ég væri að vinna þarft verk. Ég eyddi helginni í að útbúa þokkalega
fimmtíu ljóða bók, gaf henni eftir nokkra umhugsun nafnið Ókvæða við og kom
henni svo í prentun strax á mánudagsmorgni. Ég lét til öryggis hvergi koma fram
að ég hefði haft neitt með bókina að gera, en útbjó örlítinn eftirmála eftir
Rósu þar sem meðal annars kom fram, að höfundur hefði aldrei hugsað sér að gefa
út þessi ljóð og hefði beðið um að þau yrðu brennd, en hún hefði talið að þau
ættu erindi til lesenda og því ákveðið að gefa þau út eftir nokkurt sálarstríð.
Á tilskildum tíma kom svo bókargreyið út og átti ég ekki von á öðru en að hún
kæmi til með fljóta snyrtilega og hljóðlega að feigðarósi og sogast svo burt með
útsoginu af bókaflóði ársins. En það var nú öðru nær takk fyrir: Bók Gunnars fór
allt í einu að vekja þessa gríðarlegu athygli. Eftir fremur hæga byrjun var
bókartötrið skyndilega á allra vörum, og kaupendur tóku beinlínis að hrifsa hana
af búðarborðunum. Það var ekki síst ungt fólk sem hóf hana til skýjanna og fyrr
en varði mátti segja að einskonar Gunnars-æði ríkti í íslenskri ljóðlist.
Gagnrýni fór brátt að birtast. Þar var Gunnar sömuleiðis hylltur og vegsamaður
um leið og harmað var að hann skyldi ekki hafa látið neitt frá sér fara fyrr. Þá
varð mér hugsað til bókanna minna tíu. Það leið ekki á löngu þar til bókin var
komin út í fimm prentunum. Bókaútgáfan Maka, sem aldrei hafði gefið út ljóðabók
áður, tók Ókvæða við upp á arma sína strax þegar sýnt var hvert stefndi og sá um
endurútgáfurnar. Auðvitað hlýt ég að vera ánægður fyrir hönd Gunnars vinar míns
og stoltur af því með sjálfum mér að hafa átt þennan þátt í að hefja minningu
hans til vegs. Samt er ekki laust við að mér hafi sárnað þetta dálítið. En við
hvern á mér að sárna? Við Gunnar? Sjálfan mig? Guð? Ég reyni að hugga mig við
hve margt er spaugilegt í umfjöllun gagnrýnenda. Heimir Viðar, sem alltaf hefur
ofsótt mig út af einhverri" skírskotun" sem hann finnur aldrei, vegsamar í
Heljarpóstinum" einhverjar mögnuðustu skírskotanir sem sést hafa í íslenskri
ljóðlist" og Egillugi skrifar í DT að" loksins, loksins hafi kynslóðabilið
bilað". Jóhannes Dvergmann hjá Morgunviljanum telur" myndmál Gunnars sprottið úr
heimi raunvísinda og verkfræði", og Hörður gamli Jósefsdalín fagnar í Tímariti
Mals og minningar" endurreisn efnishyggjunnar eftir áratuga lýrískt gutl frá
Braga Kjögx og öðrum ungskáldum." Ég verð sextíu og fimm ára á morgun!
Saumavélin Skáld kom gangandi eftir stéttinni í líkingaleit. Það fékk vægt
síbernskukast og fór að reyna að stíga ekki á strik. Það einbeitti sér svo
mikið, enda orðið kloflengra en síðast, að það uggði ekki að sér fyrr en það
rakst á kirkju. Það nam staðar og horfði um stund á kirkjuna. Er hún ekki alveg
eins og saumavél, hugsaði það. Skáldinu létti, líkingin var komin. Það lygndi
augum. Aðgát, aðgát, ekki mátti nykra. Ekki mátti saumavélin til dæmis sigla eða
syngja, hvað þá hitta regnhlíf uppi á skurðborði. Eða hvað? Snorri gamli hafði
auðvitað ekki verið sterkur súrrealisti. Og sigla? Hvers vegna ekki? Var ekki
talað um kirkjuskip? Nei, orðaleikir eru nógir komnir í mínum höfundskap,
hugsaði það. Það ákvað að halda sig við efnið. Efnið já? Saumavél, efni og
saumur Hvert er efnið? Og saumurinn þá? Um leið gullu líkabangir þrisvar.
Kirkjudyrnar opnuðust og líkfylgd liðaðist út. Saumurinn mættur, hugsaði
skáldið, og efnið verður þá bara að vera lífið sjálft. Skáldið fann að það var
að komast að kjötkötlunum. Stóru spurningarnar voru farnar að leita á það úti á
götu. Það hljóp heim til sín og fór að yrkja, en kom þessu engan veginn heim og
saman. Með veggjum Einu sinni var skoðun sem var veggfóður. Þetta var í herbergi
hér í bænum og það var íbúinn sem hafði skoðunina. Dag einn fann íbúinn að honum
líkaði ekki veggfóðrið lengur. Hann ákvað að skipta um skoðun. Hann fékk sér
sérstakt efni til þess, hvítt duft í poka. Það blandist vel með einum hluta af
vatni á móti fjórum af duftinu, hrærist vel og smyrjist á vegginn með grófum
pensli eða spaða. Gætið þess vel að efnið komi ekki við húð og notið hlífðarföt.
Íbúinn gerði eins og honum var sagt og beið svo átekta. Ekki leið á löngu þar
til skoðunin fór að losna frá veggnum, en þá kom strax í ljós önnur skoðun sem
líka var byrjuð að losna, af því að efnið var svo sterkt. Nei, þú hér? sagði
fyrsta skoðunin undrandi þegar hún sá hina sem nú var farin að losna svo mikið
að það skein í þriðju skoðunina undir henni. Og fyrstu skoðanirnar tvær sögðu í
kór þegar sú þriðja birtist fullmótuð: Nei, þú hér? Á meðan var farið að glitta
í fjórðu skoðunina og íbúinn sá að hann hlaut að hafa blandað efnið vitlaust eða
þá að vatnið hjá honum var eitthvað daufara en venjulega og hafði ekki við
duftinu. Þannig birtust skoðanirnar hver á fætur annarri og það leið ekki á
löngu þar til þær lágu allar í haug á gólfinu og sögðu hver við aðra í sífellu:
Nei, þú hér? og þú hér? og þú hér? ekki vissi ég það. Íbúinn fann hvað þær voru
ömurlega leiðinlegar og skildi satt að segja alls ekki hvernig hann hafði getað
haft þær, jafnvel haldið þeim fram og barist fyrir þeim. Hann sópaði þeim saman
með kústi og stórri skóflu og tróð þeim í sjö stóra og svarta plastpoka sem hann
ók með upp í Gufunes. Þegar hann kom aftur heim í herbergið fann hann strax hvað
þar var orðið hátt til lofts og vítt til veggja. Herbergið var aftur orðið eins
og herbergi og var hætt að vera bara klefi fullur af veggfóðri. Ef herbergið
hefði verið koppur þá hefði allt þetta veggfóður verið hlandsteinn og ef það
hefði verið æð þá hefði hún verið svona kölkuð. Allt kvöldið sat hann og horfði
himinlifandi glaður á gráa veggina. Hann fann að þeir voru skoðun sem hann var
að komast á. Perlur frá Hermanni Kjögx eru bestar Fyrir nokkrum árum fór ég
fyrst að finna öðru hverju fyrir mjög einkennilegri og óþægilegri tilfinningu í
tánum. Hún var einna líkust náladoða, en þó yfirleitt heldur sterkari, á köflum
gat þetta orðið allt að því sársaukafullt. Lengi vel sinnti ég ekkert þessum
óþægindum, hélt að um væri að ræða einhverskonar harðsperrur eða gigt, sennilega
atvinnusjúkdóm, ég vann um þetta leyti í bókaverslun og þurfti oft að tylla mér
á tær. Ég vísaði til vinnuverndarsjónarmiða og tókst þannig að fá vinnuveitanda
minn til að útvega mér tröppur. En ástandið lagaðist samt ekki neitt, versnaði
jafnvel heldur. Kom þar að lokum að mér hætti að standa á sama og ég fór smátt
og smátt að verða alvarlega hræddur um að eitthvað væri meira en lítið bogið við
fæturna á mér. Ég tók að kenna skónum mínum um, þeir væru alltof þröngir, og við
fyrstu hentugleika fékk ég mér rúmgóða og þægilega íþróttaskó. En því fór
víðsfjarri að þessi óþægilega tilfinning lagaðist neitt við þessar aðgerðir. Ef
eitthvað var ágerðist sársaukinn enn, uns hann jaðraði við þjáningar, og um leið
tók hann að breytast. Það var eins og verkurinn færi nú einnig vaxandi milli
tánna. Um svipað leyti var það sem ég fór að taka eftir undarlegri möl eða salla
sem vildi setjast í sokkana mína, ekki síst ef ég hafði verið lengi í sömu
skónum, helst í heitu veðri. Einkennilegast þótti mér, að fyrirbærið virtist
ekki standa í neinu sambandi við það hvort ég hafði verið á ferli í möl og sandi
eða ekki. Það var hreinlega eins og þessi óþrifnaður kæmi ekki utan frá. Þar
kom, að mér fannst ég orðinn alvarlega sjúkur og dreif mig til Jóns Einarssonar
læknis. Hann rannsakaði mig vel og lengi, fletti síðan upp í nokkrum bókum og
fáeinum tímaritum, en spurði svo strax að því loknu hvort hann gæti fengið að
skoða sokkana mína. Datt mér þá helst í hug að ég væri haldinn einhverskonar
sokkaofnæmi, og leist hreint ekki á blikuna, ef til vill yrði ég tilneyddur að
ganga sokkalaus eða í einhverjum hallærislegum sjúkrasokkum það sem eftir væri
ævinnar. En Jón læknir skoðaði sokkana vel og vandlega og spurði síðan hvort
hugsanlegt væri að ég hefði orðið var við einskonar möl eða salla í sokkunum. Þá
var mér satt að segja alvarlega brugðið, en gat þó auðvitað ekki annað en játað
þessu. Hann lagði sokkana á borðið, sneri þeim síðan við og hristi þá, svo fáein
korn hrundu á borðið, en þau skoðaði hann gaumgæfilega undir smásjá. Ég heyrði
að hann greip andann á lofti og sagði hvað eftir annað við sjálfan sig, að hann
væri svo aldeilis hissa. Hann sveimérþáaði sér duglega inn á milli, fletti upp í
enn fleiri bókum, skoðaði myndir, töflur og línurit, bar saman og velti vöngum.
Þið getið rétt ímyndað ykkur líðan mína á meðan. Því næst kallaði hann á ritara
sinn og sagði henni að hún mætti fara heim. Síðan sneri hann sér að mér og sagði
mér lágt hvað um væri að vera. Hann var mjög ákafur og óðamála. Ég væri með það
sem kallað væri perlutær eða" ostru-syndrómið" sem væri ákaflega fágætur
sjúkdómur eða öllu heldur ástand, hann sjálfur hefði til dæmis aldrei séð slíkt
áður á langri læknisævi, en hins vegar lesið um það endur fyrir löngu og síðan
aftur nú. Meinsemdin lýsir sér þannig að tærnar taka skyndilega, af óþekktum
orsökum, að mynda perlur utan um örsmá sandkorn, ryk eða annað sem alltaf vill
slæðast ofan í skó. Sjúkdóminn sagði hann ólæknandi og stundum kvalafullan, en
þó legðist sú líkn með þraut, að hann væri mjög ábatasamur, þar sem perlurnar
væru í háu verði. Því miður legðist svo aftur á móti sú þraut með líkn að
perlumyndunin yrði örust og gæðin mest ef fótraka væri haldið í hámarki, en
sokkaskiptum í algjöru lágmarki. Perlusjúklingar leiðast því einatt vegna
gróðavonarinnar til athæfis sem magnar sjúkdóminn, en veldur um leið félagslegri
útskúfun. Jón upplýsti mig enn fremur um það, að mjög erfitt væri að koma perlum
þessum á markað ef neytandinn vissi hvaðan þær kæmu, en umboðsmaður bundinn
þagnarheiti væri sú lausn sem yfirleitt hefði reynst sjúklingunum best. Þar sem
hér væri um sjúkdóm að ræða og hann sjálfur væri bundinn af Hippókratesareiðinum
um þögn þar að lútandi, hlyti að vera einfaldast að hann tæki þetta að sér, enda
væri slíkt trúnaðarsamband sjúklings og læknis í sjálfu sér ekkert óeðlilegt. Ég
fann að mitt stóra tækifæri var komið, það hefur alltaf verið mín gæfa í lífinu
að skynja augnablikið. Við gengum strax til samninga. Nú er ég aldrei þessu vant
orðinn efnaður maður og ég nýt þess eins og ég mögulega get þó mér líði oft ekki
vel í tánum og þurfi alltaf að vera einn. Mest finnst mér gaman að sjá fínu
frúrnar í sjónvarpinu skarta perlufestum frá Hermanni Kjögx gullsmiði á
Laugaveginum, en við skiptum aðallega við hann. Þá hugsa ég oft að ef þær bara
vissu. Og stundum get ég hreinlega ekki varist brosi þegar Hermann er að
auglýsa. Völin á mölinni Fyrir nokkru var ég á gangi í miðbænum og sá þá
álengdar bíl sem beið á rauðu ljósi. Undir stýri var gamall skólabróðir minn,
Þórður Jónsson. Hann hélt hendinni þannig, að hann var alveg greinilega að tala
í síma. Fram að því hafði mér ekki verið kunnugt um neinn bílasímnotanda annan
en forsætisráðherra, þó ég vissi auðvitað að þeir hlytu að vera fleiri. Þórður
hafði hinsvegar á sínum tíma verið talinn frekar litlaus maður og ekki líklegur
til að stefna svona hátt. Þetta varð mér þarna á staðnum tilefni hugleiðinga um
fordóma gagnvart fólki, hvernig sumir eru dæmdir úr leik frá upphafi. Kom mér þá
eins og venjulega í hug gáta Sigvalda Jónssonar um lömb höfuðsóttarhrúta:
Sannlegt efni sýnist gráts, ef saklausir af réttvísinni dæmdir eru lífs til láts
löngu á undan fæðing sinni. Hét ég því enn á ný að reyna að temja mér
umburðarlyndi, þó seint væri. En þegar ég kom svo nær sá ég að mér hafði
missýnst, maðurinn var alls ekki að tala í síma, heldur var hann að klóra sér í
eyranu, var sem sagt niðursokkinn í einhverja ómerkilegustu smánautn sem hægt er
að hugsa sér. Ég kom næstum alveg upp að bílnum rétt áður en hann fékk grænt
ljós og sá þetta mjög skýrt. Um leið og hann ók af stað losaði hann fingurinn úr
eyranu og vinkaði til mín. Hann brosti vandræðalega, enn var á honum sami gamli
sauðarsvipurinn nema auðvitað heldur eldri. Bróðir minn Þórhallur lærði að
skrifa áður en hann gat lesið. Ég hef oft hugsað um það síðar hve fróðlegt það
gæti verið ef slíkt ástand yrði varanlegt hjá barni sem yrði svo rithöfundur.
Hann stóð allt í einu fyrir framan mig með framrétta hönd þar sem ég var við
sturtuna, allur löðrandi í sápu. Þetta var vingjarnlegur roskinn maður sem ég
hafði stundum séð í lauginni áður og kinkaði einstaka sinnum kolli til. Hann
vildi greinilega þakka mér fyrir eitthvað, mér heyrðist hann segja að þetta
hefði verið ógleymanleg stund. En svo illa vildi til að með hægri hendi minni
var ég önnum kafinn við að þvo mér um rassinn, og mér fannst ekki viðkunnanlegt
að rétta manngreyinu hana svona beint þaðan, heldur vildi skola af henni fyrst,
áður en ég tæki í höndina á honum, þó ég gæti reyndar varla ímyndað mér hvað það
væri sem maðurinn var mér svona þakklátur fyrir. Ég teygði höndina því upp að
stútnum á sturtunni þar sem bunan er þéttust og lét vatnið dynja á henni. Við
þetta kom mjög einkennilegur svipur á manninn og hann strunsaði burt. Hann hafði
bersýnilega skilið handarhreyfingu mína sem svo, að ég vildi ekki taka í höndina
á honum. Mér fannst þetta leiðinlegt, því ég vil að minnsta kosti reyna að vera
vingjarnlegur við fólk. Mér létti hins vegar þegar ég leit í síðdegisblaðið.
Kvöldið áður hafði kunnur tónsnillingur, tvífari minn, verið með tónleika í
Gamla Bíó. Gagnrýnandi blaðsins átti vart orð til að lýsa leik hans á þessum
tónleikum og sagði meðal annars að þetta hefði verið ógleymanleg stund. Um
daginn var ég að láta renna úr baðinu heima hjá mér, stóð og starði í svelginn.
Hann snerist réttsælis og við það undur að mér fannst greip mig allt í einu
heljartökum sú tilfinning að ég væri staddur á suðurhveli jarðar. Ég róaðist
ekki fyrr en ég hafði hrundið upp svaladyrum og heyrt íslenskar barnaraddir utan
úr húsagarðinum. Þá mundi ég líka að svelgur í baði snýst einmitt réttsælis hér
hjá okkur, en rangsælis á suðurhveli jarðar. Í Stokkhólmi var líka ákveðin gata,
á leiðinni út á Gerðið, og þegar ég ók þar um fannst mér alltaf eins og ég væri
staddur á Kleppsveginum. Gömul bekkjarsystir mín, Rósa Þormóðsdóttir, systir
Óskars skíðakennara, nam kvensögu í Gautaborg. Hreifst hún þar mjög af
nornatísku sem víða var landlæg um skeið. Nornin varð í fræðum þessum ímynd
hinnar sjálfstæðu, framsæknu konu og í samræmi við það voru til dæmis
galdrabrennur fyrri alda skýrðar ut frá jafnréttissjónarmiðum sem liður í
kvennakúgun. Rósa lauk námi sínu ytra með miklum glans, en fékk að geyma
lokaritgerðina þar til hún yrði komin heim, þar sem hún hugðist taka fyrir
íslenskt efni, galdrabrennur hérlendis. Á fyrsta degi sínum á Landsbókasafninu
uppgötvar hún sér til skelfingar að nær allir sem brenndir voru fyrir galdra á
Íslandi voru karlmenn. Þetta féll alls ekki að námi hennar og varð hún strax að
finna sér annað efni. Það gerðist fyrir fáeinum árum að fjöldi manns veitti
athygli indverskum fakír sem sat á gaddabretti á Lækjartorgi með vefjarhött og í
bleyju og lék á flautu fyrir andstyggilega gleraugnaslöngu sem liðaðist upp úr
beyglaðri makkíntosdollu. Eins og nærri má geta varð almenningi alls ekki um sel
og fjölmargir urðu til að hringja á lögregluna, bæði af götunni og eins úr
nærliggjandi húsum, ekki síst Stjórnarráðshúsinu. En þegar lögreglan kom á
vettvang fannst maðurinn hvergi og enginn hafði orðið var við ferðir hans. Hann
hefur aldrei sést síðan. Seinna um daginn fannst að vísu drukkinn indverskur
fuglafræðingur í heita læknum við Nauthólsvík í mjög svipuðum búningi, en hann
var hvorki með bretti né dós og kunni ekki á flautu. Slangan hefur heldur aldrei
sést, en hana óttaðist fólk mest. Því er oft haldið fram að allir séu óánægðir
með nefið á sér og nafnið sitt, amk einhverntíma ævinnar. Þetta gildir þó ekki
til fulls um mig, ég hef aldrei verið óánægður með nefið á mér, þó ég viti ósköp
vel að það er svo sem ekkert sérstakt. Öðru máli gegnir um nafnið, ekki síst
þetta sérkennilega ættarnafn, Kjögx. Það gat oft verið þungbært að sitja undir
sömu útúrsnúningunum ár eftir ár frá nýjum og nýjum aðilum sem allir héldu
fyndni sína jafnsnjalla og ferska. Það var Kex og Kjöts og Kjöss, Kökks og
jafnvel Kötts. Verst var þegar um var að ræða fólk sem manni líkaði vel við að
öðru leyti og vildi ekki særa með því að hafa heyrt brandarana áður. En ég ætti
kannski ekki að vera að kvarta, um daginn heyrði ég Gróu Jónsdóttur lýsa því
hversu erfitt hefði oft verið að sitja í grasafræðitímum þegar kennarinn var að
fara yfir plöntur sem fjölga sér með gróum. Fyrir svo sem fimmtán árum tóku að
birtast öðru hverju í Landnemanum kvæði eftir Alexander Geirsson, ungan
iðnverkamann í Reykjavík, alnafna Alexanders Geirssonar hagfræðings sem þá var
talsvert í sviðsljósinu og skrifaði stundum í Landnemann um efnahagsmál. Þessi
kvæði voru sum þokkalega ort, en reyndar ekki merkileg. Það kom þó í ljós að
margir áttu erfitt með að gera sér grein fyrir hvor væri hvor þeirra alnafna, þó
ég vissi það auðvitað. Enda kom svohljóðandi tilkynning í blaðinu þá um vorið: "
Af gefnu tilefni skal það tekið fram, að kvæði þau sem birst hafa að undanförnu
hér í blaðinu undir nafninu Alexander Geirsson eru ekki eftir mig heldur alnafna
minn. Virðingarfyllst, Alexander Geirsson." Ég var tveir menn, en kippti mér
ekkert upp við það af því að ég var svo vanur því. En svo fór þeim að fjölga og
þá fór að halla undan fæti því mér hefur alltaf leiðst margmenni. Eyrnatappar
eru eina taugalyf sem ég hef notað. Og það er ótrúlegt hvað þeir eru
áhrifamiklir þó einfaldir séu. Eyrun eru í raun og veru eins og blöðkur utan á
líkamanum, sérhannaðar trektir sem snapa upp og soga til sín alla þá
streituþætti sem nútímalíf býður upp á. Það er furðulegt að fólk skuli ekki hafa
rænu á að loka þeim meira en gert er. Þegar ég var í gagnfræðaskóla kom ég að
volgum brunarústum skíðaskálans K 16, en Óskar hafði einmitt oft sagt okkur
skemmtilegar sögur af ferðum sínum þangað. Þarna í rústunum fann ég tóma
kókflösku sem var heil að öðru leyti en því að stúturinn á henni hafði bognað
niður á við. Það var eins og hún drúpti höfði í sorg yfir því að skálinn skyldi
hafa brunnið. Ég átti þessa flösku lengi, en veit ekki hvað er orðið af henni
núna. Verður annað ráðið af tungu Íslendinga en að þeir hati og fyrirlíti öll
opinber þjóðtákn og merki, svo sem flögg, orður og skjaldarmerki? Að minnsta
kosti virðist fjöldinn allur af skammaryrðum eiga sér uppruna á þessu sviði.
Dæmi um slíkt eru meira annars orð eins og þorskur, fálki, fáni og kross. Um
tíma sat ég talsvert við lestur og skriftir á Konunglega bókasafninu í
Stokkhólmi. Eitt sinn gekk ég til salernis í kjallara hússins og kom þar að
læstum klefadyrum, sem út af fyrir sig er varla fréttnæmt, en það vakti athygli
mína að hvíslingar bárust út úr klefanum, eins og fleiri en einn maður væru
staddir þar inni. Ég rétt hjó svona eftir þessu, en skeytti ekkert meira um það,
ef menn kusu að hafa samvinnu um að fara á klósettið þá var það auðvitað þeirra
mál en ekki mitt. Á að giska tíu mínútum síðar varð ekki lengur undan því vikist
að ég fengi úrlausn minna mála. Að þessu sinni var klefinn ekki lengur
upptekinn, en þegar ég kom þar inn tók ég eftir hylkjum utan af sprautunálum sem
lágu á gólfinu. Þar var komin skýring á hvíslinu, greinilegt var að
fíkniefnaneytendur leituðu hér afdreps til að sprauta sig. Þetta sló mig, og
líkingar hlóðust upp í huganum. Hér á þessum helga stað Strindbergs og Leníns,
Krumma og Hilmars, sátu fræðaljón í upphæðum og innbyrtu lærdómsefni í stórum
skömmtum. Á sama tíma voru vesælir dópistar að innbyrða sín efni í kjallaranum
undir öllu saman. Hér var ekki verið að fara í felur með lagskiptingu
þjóðfélagsins, fannst mér, enda róttækur þá. Beware the ideas of Marx.
Shakespeare? Veturinn 1962-63 varð mér einu sinni sem oftar gengið fram hjá
barnaheimilinu Tjarnarborg við Tjarnargötu í Reykjavík, fyrrum bústað Hannesar
Hafsteins. Þá sá ég lítinn dreng sem var að skarkalast eitthvað með öskutunnur í
garðshorni rétt við gangstéttina. Um leið og ég fór hjá kom fóstra aðvífandi og
sagði álasandi við barnið: " Það má ekki fikta í öskutunnunum, Órækja minn."
Auðvitað er langt liðið síðan og atburðurinn ekki lengur ferskur í minni mínu,
það hefur því stundum hvarflað að mér í seinni tíð að um misheyrn kunni að hafa
verið að ræða. Ef svo er ekki og þú skyldir lesa þessi orð mín, kæri Órækja, vil
ég biðja þig að hafa samband við mig. Einn veikasti hlekkurinn í keðju
persónuleika míns er sjúkleg löngun til að lesa einkamáladálka í dagblöðum sem
fyrir augu mín koma. Ég veit ekki sjálfur af hverju þetta stafar. Á góðum
stundum hef ég reynt að ímynda mér að áhugi minn sé vísindalegur. Lít ég þá á
sambandsklausurnar sem áköll, kristöllun einsemdarinnar í þjóðfélaginu og
birtingarform örvæntingarinnar. Eitt sinn leitaði ég til sálfræðings út af þessu
vandamáli, en hefði betur setið heima. Ég vissi ekki þá að viðkomandi
sálfræðingur hafði sérhæft sig í pervertólógíu, eða óeðlisfræði eins og það
heitir á íslensku. Sálfræðingurinn fullyrti að þessi hvimleiða árátta mín væri
ótvírætt merki um óeðlislægan en bældan gægishátt. Þar sem meðfædd ragmennska
kæmi í veg fyrir að ég gerðist praktíserandi gægir léti ég mér nægja að gægjast
í blöðin. Þeir sem þola ekki að heyra sama brandarann tvisvar eru yfirleitt þeir
sömu og þola ekki að lesið sé yfir öxlina á þeim. Hafa Norðurlandaþjóðirnar búið
við rangt helvíti síðan þær tóku kristna trú? Niflheimur var kaldur og trist og
það setur hroll að manni bara við tilhugsunina um að lenda þar. En kristna
helvítið, suðrænt að uppruna, er það hreinlega ekki bara alltof hlýtt til að
hræða nokkurn mann hér nyrðra? Um daginn fór ég í búð til að kaupa ger, krydd og
fleira smálegt. Þá sá ég í kæliborði moldugan rótarávöxt, á stað þar sem ég
hafði fundið seljurót áður. Seljurót er vandfundin hér á landi, en mér að góðu
kunn erlendis frá og set ég mig því aldrei úr færi að klófesta hana þá sjaldan
hún gefst í hérlendum verslunum. Ég tók því eitt eintak af þessum
moldarhnullungum sem þarna gat að líta. Greiðlega gekk stúlkunni að stimpla
varning minn inn á kassann, en hik kom á hana þegar rótin ljóta birtist, stúlkan
stundi og fór að blaða í verðlista. Bersýnilega án árangurs, enda kallaði hún
skáhallt aftur fyrir sig: Rósa, hvað kosta nú aftur rauðrófurnar? Sá ég þá á
svipstundu villu míns vegar, ég var á góðri leið með að kaupa rauðrófu sem mig
langaði ekkert í og kunni ekkert með að fara. En áköf hégómagirnd mín kom í veg
fyrir að ég gripi inn í, það var eitthvað amatöralegt við að þurfa að segja: Nú,
ég hélt þetta væri seljurót. Svo ég lét ekki á neinu bera og þóttist vera fullur
áhuga á því að eignast þessa rauðrófu og var satt að segja þegar byrjaður að
leita að ástæðu í huganum fyrir því að skynsamlegt væri að eiga rauðrófu. Svar
barst og verð fannst. Rófan var ekki dýr. Ég á hana enn. Í hvert skipti sem ég
opna ísskápinn sé ég hana. Bráðum ætla ég að finna mér eitthvað að elda úr
henni. Óglöggt man ég eftir að hafa einhvern tíma fengið ágæta rússneska
rauðrófusúpu sem gjarna er neytt með sýrðum rjóma. Bortschjtzxschj eða eitthvað
svoleiðis heitir hún. Það er dálítið leiðinlegt þetta með íslenska matargerð,
allt sem er séríslenskt við hana byggist á því að við étum eitthvað sem er of
viðbjóðslegt til að öðrum þjóðum hafi dottið í hug að það væri ætt. Hvenær
skyldi íslensk menning geta farið að slappa af? Undirskrift: K. Kjö mjög óskýrt
Konu saknað Ég sit hérna og er að virða fyrir mér myndina af þér sem birtist
allt í einu í blaðinu einn morguninn. Ég þekkti þig strax aftur, enda má svo sem
segja að það hafi verið lítill vandi, nafnið þitt stóð undir myndinni. En það
hefði verið óþarfi mín vegna, ég hefði þekkt þig án þess. Hárið var að vísu
gjörbreytt, miklu styttra en áður og liturinn ekki sá sami, en augun voru söm,
þessi örlitla misvísun sem gerði að sumum fannst þú vera tileygð, rangeygð
sagðirðu alltaf sjálf. Og önnur augabrúnin ofar en hin, þannig að andlitið var
ekki alveg reglulegt. Það mátti best sjá með því að leggja blað yfir helmingana
til skiptis, það var næstum eins og ekki væri sama manneskjan báðumegin, en
kannski systur. Efri vörin ofurlítið upphafin, eins og þú ætlaðir alltaf að fara
að segja eitthvað. Ég þekkti þig strax, og myndin kallaði fram í huga mínum mynd
af þér eins og þú varst, en það hafði mér ekki tekist lengi, að fá fram skýra
mynd af þér í huganum. Ég veit ekki af hverju ég er svona hugsi yfir þessari
mynd í blaðinu, ég þekkti þig aldrei vel, en það er svo sjaldan sem dagblöðin
koma inn um lúguna og segja eitthvað sem snertir mann persónulega. Ég gat ekki
varist þeirri hugsun þegar ég sá þessa fyrirsögn á fréttinni: Konu saknað.
Maðurinn er það sem hann væri Vissulega var Skúli W. Skíðdal einn þekktasti og
virtasti rithöfundur þjóðar vorrar á sinni tíð. Er yfir lauk hafði hann setið á
friðarstóli sem óvéfengdur höfðingi í andans ríki um árabil. Samt bregður svo
kynlega við að nú er sem mönnum virðist hann orðinn nokkur ráðgáta, raunar æ
meiri eftir því sem lengra líður frá andláti hans. Það var eins og þjóðin missti
áttir við fráfall Skúla og vissi ekki alveg hvernig hann skyldi metinn og verk
hans. Verra er þó, að á undanförnum árum hefur mér oft fundist ég verða var við
nokkuð ríka þörf hjá ýmsum yngri mönnum til að" gera upp reikningana" við Skúla.
Þar er held ég ekki eingöngu um að ræða þetta venjulega, allt að því klassíska
föðurmorð sem allir meiriháttar höfundar og listamenn mega þola einhverntíma á
ferli sínum, þó þeir rísi jafnan upp úr slíkum morðum óskaddir, sprækari en
afturgengnir, meiri og betri feður en áður, þegar holubörnin þyrpast að þeim á
ný úr hverri smugu og biðja um hlýju og eftirtekt. Nei, eins og málin standa nú
sýnist mér á ýmsu að hér séu því miður mun alvarlegri hlutir að gerast. Það er
hreinlega orðin einhverskonar tíska eða faraldur meðal yngra bókmenntafólks að"
fletta ofan af" Skúla W. Skíðdal. En satt að segja ristir þessi gagnrýni ekki
djúpt. Ekki þarf langan lestur í ritsmíðum umræddra fræðimanna til að sjá að
ævinlega er það sama atriðið sem menn eru að setja fyrir sig, sama tuggan gengur
frá munni til munns, nefnilega sú staðreynd að Skúli W. Skíðdal skrifaði aldrei
neitt. Það er næstum eins og menn hafi ekki áttað sig á þessu höfundareinkenni
hans fyrr en hann var allur. Því renna nú jafnvel ólíklegustu menn af hólmi og
láta eins og hér séu nýjar uppgötvanir á ferð. Það kann að hljóma eins og
þverstæða, en svo virðist sem margir hafi þá fyrst rankað við sér þegar bækurnar
sem aldrei komu hættu að koma ekki. En heyrið mig ungu menn. Hér er engu ofan af
neinum að fletta. Skúli W. Skíðdal sveipaði sig aldrei neinum dularhjúpi heldur
kom til dyranna eins og hann var klæddur, oftast nakinn, brá kannski yfir sig
sloppi í hæsta lagi ef frekjulega var hringt. En athugið vel: Hann kom því
aðeins til dyra að hann væri heima. Þar sem ég tel mig hafa verið einn af þeim
mönnum sem þekktu Skúla heitinn best persónulega, síðari árin að minnsta kosti,
finn ég mig knúinn til að gera hér nokkra grein fyrir ferli hans, kæra dagbók.
Það er skylda mín við bókmenntafólk framtíðarinnar sem annars gæti átt erfitt
með að koma auga á helstu og merkustu þættina í ævistarfi Skúla vinar míns og
gæti jafnvel fengið alrangar hugmyndir um verk hans. Satt að segja er
eftirleikurinn auðveldur, svo ekki sé meira sagt, fyrir flesta aðra höfunda, þá
sem troðnar slóðir feta. Eftir andlát sitt geta þeir skákað í skjóli bóka sinna
og þær einar út af fyrir sig nægja auðvitað oft til að villa um fyrir fáfróðum
lesendum sem hættir þá til að gleyma því með öllu að viðkomandi höfundur var
kannski enginn höfundur í raun. Hvaða kjáni sem er getur dottið í lukkupott við
og við ef hann reynir. Slíkur óheiðarleiki í listrænum efnum sem og öðrum var
auðvitað víðsfjarri manni eins og Skúla. Öll bellibrögð eru óhugsandi þegar sú
manngerð er annars vegar. Og ég leyfi mér satt að segja að lýsa því yfir hér enn
á ný og skal styðja það rökum, að einmitt þau atriði sem ýmsir agnúast nú við og
vilja kalla" óheiðarleika"! Skúla W. Skíðdal," bókmenntahneyksli aldarinnar","
nýju! fötin keisarans" og ég veit ekki hvað og hvað, já einmitt þau atriði eru
sjálfur kjarninn í ævistarfi Skúla, það sem gerði hann að höfundi. Með öðrum
orðum: Vér erum hér við uppspretturnar og vei yður, þér brunnmigar. Áður en
lengra er haldið skal ég þó fúslega gera hinum ungu reiðu mönnum eina játningu,
og kann sú að sýna að þeir eigi sér á sinn hátt nokkrar málsbætur. Ef vanþroski
þeirra er svo einnig hafður í huga má þannig gera ofsóknirnar skiljanlegar, að
vissu marki, en auðvitað á engan hátt afsakanlegar. En játning mín er þessi: Það
var raunar þetta sama atriði, sem nú þykir fréttnæmast og mest" hneykslið", sem
varð á sínum tíma til þess að kynni tókust með okkur Skúla heitnum. Á ég þar
við" verkaleysið" svonefnda, sem segja má að hafi leitt okkur saman með óbeinum
hætti. Ég var einlægur áhugamaður um bókmenntir strax í æsku og þyrsti í að vita
skil á því helsta sem höfundar vorir létu frá sér fara. Fljótt fann ég glöggt"
er púlsa marga taka réð" að Skúli W. Skíðdal skipaði mjög háan sess meðal
rithöfunda þjóðarinnar. En nú fór þó svo, að ævinlega er ég hugðist kynna mér
eitthvað eftir þennan höfund fannst mér meðan ég enn var ungur og óreyndur sem
ég hálfpartinn gripi í tómt. Það var eins og verk hans væri hvergi að finna, en
þó voru þau allt um kring og alstaðar nálæg sem sjálfsagður hlutur í orðræðu
manna. Ég man vel að mér fannst þetta stundum dálítið óþægilegt, en í menntaðra
manna hópi lét ég þó á engu bera og talaði eins og aðrir af lotningu um Skúla og
allt sem nafn hans var einskonar samnefnari fyrir. Vandist ég þessu fljótt og
fann þá að ég var alveg jafn vel að mér og aðrir um verk þessa höfundar. Og það
var mikill fengur fyrir ungan bókmenntamann að geta staðið svo jafnfætis
lærðustu mönnum um annan eins öndvegishöfund. Og það án allra þeirra óþæginda
sem venjulega fylgja því að setja sig inn í höfundskap höfunda vorra. Einstaka
sinnum, oftast í svefnrofum eða handan sömu landamæra, staldraði þó hugur minn
við þetta atriði, uns þar kom, eins og ég nefndi, að það varð á óbeinan hátt til
að ég kynntist Skúla heitnum og öðlaðist þannig góðu heilli endanlegan skilning
á höfundskap hans og lífssýn. Sjálfur var ég þá farinn að fást við skriftir,
staðráðinn í að verða rithöfundur og búinn að gefa út eina bók. Það var
ljóðabókin Aðrir sálmar sem bókaútgáfan Jólnir gaf út og vakti talsverða
athygli, þó ég segi sjálfur frá. Og á ég þar satt að segja við annarskonar
athygli en þá sem beinst hefur að sömu bók að undanförnu. Sjálfur man ég ekkert
eftir þessari bók, nema hvað stríð mitt við útgefandann er mér í fersku minni.
Hann vildi endilega, af sölutæknilegum ástæðum, að bókin fengi heitið
Jólasálmar, en varð loks að láta í minni pokann fyrir ungum og einbeittum
höfundi sem sló hvergi af listrænum kröfum. Þetta bókarkorn mitt og barnatími
sem ég hafði gert fyrir Ríkisútvarpið ásamt skólabróður mínum dugði til þess að
ég fékk inngöngu í Rithöfundasamband Íslands, og þótti mér það hinn mesti
heiður. Nú bar svo við að haldið var rithöfundaþing. Ekki man ég hvaða efni
þetta þing tók til umfjöllunar, en mörgum mæltist þar ákaflega vel, best allra
mæltist þó Skúla W. Skíðdal. Mátti heita að hann" ætti salinn" á tímabili. Þeim
mun betur man ég hins vegar boð forseta Íslands að Bessastöðum að þingi loknu,
þó minni mitt þaðan sé gloppótt. Var þar glatt á hjalla er höfundar og andans
jöfrar flykktust að hinu forna setri Snorra Sturlusonar, svangir og þyrstir. Og
það var einmitt þarna sem ég kynntist Skúla W. Skíðdal með þeim hætti er nú skal
frá skýrt. Nær gleðimiðju var ég staddur í bókhlöðu forseta og dró að mér
menningarlegt andrúmsloftið léttur í geði, en líklega hefur dómgreind mín verið
byrjuð að láta undan síga fyrir veigunum. Í þessu ástandi verður mér af rælni
litið upp í bókahillu og vill þá ekki betur til en svo, að ég þarf endilega að
reka þar strax augun í bók mína, Aðra sálma. Heit bylgja fagnaðar og stolts fór
um vitund mína og kaffærði dómgreindarpjörurnar sem eftir voru, og áður en ég
vissi til var ég búinn að teygja mig í bókina og draga hana fram úr hillunni og
stóð svo þarna með hana í lúkunum. Ég áttaði mig þó eiginlega alveg um leið á
því hversu barnalegt og hjákátlegt þetta var af mér og fannst þá næstum eins og
bókin yrði rauðglóandi í höndum mínum meðan ég reyndi nötrandi af smán að
smeygja henni í hilluna aftur án þess nokkur tæki eftir hvaða bók það var sem
ein hafði megnað að vekja áhuga minn. Þetta hafði mér næstum tekist óséðum, en
fann þá mér til skelfingar að á mér hvíldi augnaráð Skúla W. Skíðdal og fannst
mér endilega sem hann kímdi við. Um þetta var ég handviss, en eftir á að hyggja
gat það auðvitað ekki staðist. Að sjálfsögðu vissi Skúli W. Skíðdal á þeirri
stundu ekkert um það hver ég var og hafði þess vegna enga ástæðu til að þykja
það spaugilegt þó ég kysi að skoða margumrædda bók. Enn fremur hafði augnaráð
hans alls ekki hvílt á mér heldur var það svo, að hægra auga hans lét illa að
stjórn ef hann bragðaði áfengi og reikaði þá víða, en um leið sá það lítt frá
sér á mannamótum því það vildi súrna við tóbaksreyk. Auk þess hefði sú hegðan
sem ég grunaði hann um verið í hróplegu ósamræmi við hans manngerð. En um allt
þetta vissi ég auðvitað ekkert þá, og sem ég stóð þarna blossaði skyndilega upp
í mér einhver einkennileg heift. Hann var að gera grín að mér karlfjandinn, hann
hafði fundið á mér snöggan blett. Ég er hégómlegur maður og fannst því eðlilega
mikil læging í því að frægur maður, menningarfrömuður og rithöfundur eins og
Skúli W. Skíðdal fengi þá flugu í höfuðið að ég væri hégómlegur. Og það út af
svona smáslysi. Þvílíkt veganesti fyrir ungan höfund. Ég veitti því þess vegna
enga athygli að Skúli hélt áfram að rabba vingjarnlega við forsetann og fleira
fólk sem stóð þarna álengdar í hálfhring. Það hefði því átt að vera augljóst að
Skúli W. Skíðdal var alls ekki með hugann við mig og mína bók. En það var heitt
þarna inni og dómgreind mín var alveg horfin við geðshræringuna. Í augnabliksæði
tel ég mig þurfa að slá öllu upp í grín til að bjarga" sítúasjóninni" sem
auðvitað engin var þó ég vissi það ekki þá. Ég gjamma því fram í samtal
fólksins, alltof hátt, og segi: Já auðvitað Skúli, já svona eru menn nú
uppteknir af sjálfum sér, Sæmundur Örn, Aðrir sálmar, hvað annað? Heyrðu, vilt
þú ekki líta í eina af þínum? Og svo fór ég að klóra í hillurnar. Fólkið leit
forviða á aðfarir mínar, sá mig fálma um kilina rjóðan og nötrandi. Þarna voru
margar bækur eftir Skúla Rútsson og Skúla Black, nöfn höfundanna mjög áberandi á
kjölunum, smekklaust og þeim líkt!, en svo voru ekki fleiri skúlar. Þarna var
engin bók eftir Skúla W. Skíðdal. Að sjálfsögðu ekki. Ekki þar fremur en
annarsstaðar. Þá fyrst varð mér ljóst hversu hræðilega ég hafði hlaupið á mig.
Allir sem þarna voru nærstaddir höfðu tekið eftir þessu upphlaupi. Fólkið horfði
á mig með fyrirlitningu og forsetinn fór strax að leiða talið að einhverju öðru.
Ekki man ég hverju, en það var mjög áberandi að það var fyrst og fremst eitthvað
annað. En sú umræða var dauðadæmd og gat ekki náð sér á strik. Fólkið þagði
pínlega og horfði á mig. Ég stóð því þarna alveg eins og ræfill og vissi ekki
hvað til bragðs skyldi taka. Brá loks á það ráð að grípa glas mitt sem ég hafði
lagt frá mér og ætlaði að skutla úr því í mig. En glasið var auðvitað löngu tómt
og ég fékk kokteilpinna í augað. Ég er alveg viss um að ég hefði látist úr smán
þarna á gólfinu með pinnann í auganu ef enginn hefði komið mér til hjálpar. Og
sá sem það gerði var reyndar enginn annar en Skúli W. Skíðdal, sá mikli og góði
drengur. Hann klappaði mér vingjarnlega á öxlina og sagði: Já vinur, svona er
það. Ætli ég hafi ekki bara lent á rangri hillu. Þessi yfirlætislausu gamanyrði
jöfurs urðu á augabragði til að milda alla stemmninguna mjög. Menn hlógu við og
forseti kímdi góðlátlega. Sjálfum tókst mér að hlæja nokkurn veginn eðlilega og
von bráðar var hættan liðin hjá og málið afgreitt. Framganga Skúla í þessu
leiðindamáli var einstaklega drengileg. Þarna hafði hann sem reyndur og virtur
höfundur og maður tekið upp hanskann fyrir unga og vanþroskaða framhleypu og
bjargað mér úr ákaflega álappalegri aðstöðu sem ég hafði komið sjálfum mér í með
því að gera, að því er virtist, lítið úr honum frammi fyrir stórmenni. Og þær
málsbætur mínar að það hefði ég þó aldrei ætlað mér gat enginn vitað á þeirri
stundu og þeim stað. Þar með gat ég tekið gleði mína aftur og leið svo af þetta
boð. En í anddyrinu á útleið kemur svo Skúli W. Skíðdal til mín þar sem ég sit
og letra nafn mitt í gestabók. Hann kveður mig með virktum, segjandi sem svo: Þú
ættir að líta við hjá mér einhver tíma, Sæmundur Örn, og spjalla. Við gætum
kannski farið eitthvað út í Aðra sálma. Ég þóttist aldeilis hafa himin höndum
tekið, enda kom á daginn að þetta varð upphafið að miklum og góðum kynnum. Það
var ekki löngu síðar að ég gerði mér erindi heim til Skúla. Hann bjó þá, eins og
reyndar öll síðustu ár sín, í turni gömlu slökkvistöðvarinnar í Reykjavík, milli
Tjarnargötu og Suðurgötu. Það sýnir auðvitað best óumdeilda stöðu hans í
íslenskum bókmenntum að hann skyldi veljast til ævilangrar dvalar á þessum stað
fyrstur allra höfunda eftir að borgarstjórn Reykjavíkur ákvað að varðveita
turninn, lét klæða hann með fílabeini og gera að heiðursbústað borgarinnar fyrir
rithöfunda. Í þessari fyrstu heimsókn minni sátum við og drukkum te í góðu veðri
á svölunum efst á turninum. Þar sem ég sit nú reyndar einnig sjálfur á skrifandi
stund. Ég man að Skúli leit yfir borgina og sagði: Hér stend ég minn vörð.
Fundir okkar áttu eftir að verða margir. Segja má að ég hafi ungur maður sest
þarna við fótskör meistarans. Það var unaðslegt að hlusta á frásagnir hans úr
löngu menningarlífi. Og þegar traust hans á mér fór vaxandi byrjaði hann að
segja mér undan og ofan af sínu eigin starfi. Mér fór að finnast sem hann
skynjaði í mér þann sem varðveitt gæti verk hans. Og auðvitað hlaut svo að fara
að lokum, að ég gat leitt talið varlega og eðlilega að margumræddu sérkenni á
ferli hans, þeirri staðreynd að ekkert" lá eftir hann" í hinni hefðbundnu
merkingu þeirra orða. Ég setti vangaveltur mínar fram einhvern veginn þannig að
ég velti því upp sem hugdettu hvernig á því gæti staðið að hinn fullkomni
höfundur stigi ekki lokaskrefið. Hann væri vel máli farinn, mikið skáld, frjór í
hugsun, sívakandi, vel að sér, víðsýnn, gáfaður, virtur og dáður, mikils metinn
af öllum. Það vantaði eiginlega ekki neitt, nema þá ef til vill svo sem eins og
stafkrók og stafkrók á slæðingi. Hvernig stæði á þessu? Skúli hugsaði sig lengi
um. Ég var næstum farinn að halda að ég hefði sært hann svo ég stamaði: Annars
er þetta auðvitað algjört smáatriði Þá loks tók hann til máls: Nei, nei, það er
sko alls ekkert smáatriði. Eiginlega er það nú regla hjá mér að sýna aldrei
neinum inn á verkstæðið. Það er alkemistinn í mér sjáðu til. En ég hlýt að gera
undantekningu með þig. Kannski ert þú minn eini raunverulegi kollega. Ég sver að
þetta voru hans orð. S.Ö.. Jú jú, þú hefur tekið eftir þessu. Málið er
einfaldlega það að ég fer ekki hefðbundnar leiðir að þessu leyti. Þarna liggur
minn frumleiki. Þetta er mitt fiff. Þarna á ég mér jússu sem aðrir hvorki geta
né vilja kássast upp á. Sumir eru alltaf að fitla við formið, aðrir við skoðanir
og boðun, lýrik, tón eða eitthvað enn annað til að fá útrás fyrir þann frumleika
sem í þeim býr. Og allt í lagi með það. En ég hef valið mér þessa leið. Enginn
annar höfundur hefur þorað að velja sér þetta birtingarform. Því miður, liggur
mér við að segja, en ef ég á að vera hreinskilinn þá hugsa ég líka innst inni:
Sem betur fer. Ég hef áreiðanlega notið þess að vissu leyti að ég er einn á
þessu plani. Og önnur plön komu aldrei til greina. Ég er ansi hræddur um að án
þessarar minnar leiðar hefðu verk mín orðið ansi miklu meðalmennskumarki brennd.
Fyrir nú utan aðalatriðið, hið praktíska: Hver eru örlög okkar? Jú, ef við erum
heppin þá þroskumst við sem höfundar. Sumir eru náttúrlega ekki svo heppnir og
skrifa alltaf verri og verri bækur og það er svo sem nógu hart. En eru hinir
nokkru betur settir? Hinir heppnu? Segjum sem svo að einn slíkur höfundur skrifi
um ævina tuttugu til þrjátíu bækur og þroskist og eflist frá einni bók til
annarrar. En hverju er hann bættari? Í raun og veru þýðir þetta aðeins það, að
þegar slíkur höfundur fellur frá standa bækurnar eftir hann í langri röð, hver
og ein sem minnisvarði um mismunandi vanþroskastig. Amaba, fiskur, api,
neanderdalsmaður. Jafnvel síðasta bókin hans verður ekki sú kóróna
sköpunarverksins sem margir virðast halda. Í fyrsta lagi eru gömlu hlekkirnir
allir týndir þegar þar er komið sögu, allir dæmdir úr leik. Í öðru lagi veit
höfundurinn á dánaraugnablikinu að hann hefði getað gert betur, bara ef hann
hefði beðið lengur, látið vera að skrifa bókin á því vanþroskastigi sem hann nú
er að komast af. Í starfi mínu hef ég tekið hinum ýtrustu afleiðingum af þessum
staðreyndum. Ungi maður, MAÐURinn ER ÞAÐ SEM HANN VÆRI. Að lokinni þessari ræðu
fór Skúli heitinn að rekja fyrir mér öll verkin sem hann hafði skapað á ýmsum
skeiðum ævi sinnar eftir innri baráttu og þrotlaust starf, en svo látið vera að
skrifa. Þessum verkum verður ekki með orðum lýst, enda væri ég að bregðast
trúnaði höfundarins ef ég reyndi slíkt. Þó fullyrði ég hér að öll verk Skúla W.
Skíðdal hafa orðið íslenskum bókmenntum sá hvati og lyftistöng í senn sem raun
ber vitni einmitt vegna þess að hann lét þau órituð. Þessi óvænta" opnun" hins
sómakæra og alvarlega listamanns, þetta augnablik sem ég fékk að gægjast inn á
verkstæði hins stolta gullgerðarmanns, olli tímamótum á mínum eigin
rithöfundarferli. Það má segja að mér hafi lukkast að fleygja sál minni í poka
inn á verkstæði Skúla eins og kerlingin sálinni hans Jóns síns inn í Himnaríki
forðum. Ég ákvað strax að hætta að gefa út bækur, og eftir fimm ára baráttu við
sjálfan mig var ég hættur að skrifa. Ef til vill á þessi staðreynd nokkurn þátt
í því að margir ritdómarar hafa hyllst til að telja mig undir áhrifum frá Skúla
W. Skíðdal. En ekkert er meiri fjarstæða, þó mér í sjálfu sér þyki engin skömm
að vera talinn líkur honum. Þær bækur sem við höfum látið vera að senda frá
okkur eru þó í raun gjörólíkar. Eftir að ég náði fullu valdi á þessari aðferð
hef ég notið vaxandi velgengni sem höfundur. Enda ekki furða, þarna hætti ég
gjörsamlega að leggja vopnin upp í hendur andstæðinga minna. Eitt hefur þó lengi
reynst mér allháskalegur fjötur um fót. Það er bók mín Aðrir sálmar. Óvandaðir
menn í hópi yngri gagnrýnenda hafa komist í hana hjá þjófgefnum fornbókasölum og
eru stundum að fjalla um hana á ákaflega ósanngjarnan hátt. Sumir hafa jafnvel
gengið svo langt að lesa hana og eru ósparir á gífuryrðin og sleggjudómana. En
rithöfund á auðvitað að dæma af því sem hann best hefði getað gert. En ekki þar
fyrir, auðvitað hlýt ég að viðurkenna að það var framúrskarandi heimskulegt af
mér að gefa út þessa bók. Þar gátu þeir hankað mig. Þetta er í þeirra augum
höfundurinn Sæmundur Örn. Þarna er hann negldur niður eins og fiðrildi á prjóni
undir glerinu í sýningarkössum gagnrýnenda. Sko, sjáið þið, þarna er hann, svona
er hann og svona viljum við hafa hann. Með þessari útgáfu var ég auðvitað að
setja ljós mitt undir mæliker og það skyldi enginn sannur listamaður gera. Svo
lágt gat Skúli W. Skíðdal aldrei lagst og því náði hann svo langt. Nú þegar
gammarnir eru farnir að hnita hringa marga yfir höfundskap hins látna snillings
finnst mér rétt að þetta komi fram. Víkið burt gammar, það sem ykkur virtist
bitastætt í kynni að verða ykkar banabiti. Þannig lifði og starfaði Skúli W.
Skíðdal, veikur í styrkleika sínum og sterkur í veikleika sínum. Það sem hann
væri gæti hann aldrei orðið ef hann hefði orðið það sem hann varð að verða en
varðist jafnan. Í kaffi í Bolungavík Ég hef alltaf álitið sjálfan mig með
eindæmum ódreyminn mann, lengst af draumstola með öllu. Allt frá fyrstu tíð hef
ég mátt búa við þetta. Ég man eftir því úr bernsku að fólk var stundum að tala
um drauma sína. Þó ég teldi mig raunar vita hvað átt væri við varð ég samt að
viðurkenna með sjálfum mér að ég hafði enga persónulega reynslu af þessu sviði
tilverunnar, þekkti það hreinlega ekki. Svo mikið skildist mér þó, að hér var um
að ræða einhverskonar ókeypis bíó sem sumir áttu kost á allar nætur. Þetta
dreymandi fólk öfundaði ég stórlega en reyndi samt eftir bestu getu að láta ekki
á því bera að ég væri ekki með í spilinu. Í raun og veru fannst mér draumleysið
vera eins og hálfgerð fötlun. Oft var sagt við mig ef ég skýrði frá einhverju
ótrúlegu sem fyrir mig hafði borið í vöku: Þig hefur áreiðanlega dreymt þetta.
Þá setti mig hljóðan og hefur það sjálfsagt oft verið tekið sem samþykki. En það
var ekki rétt, mig dreymdi aldrei neitt. Berdreymi heyrði ég um síðar, þennan
Rolls Royce draumlífsins, en slíkan munað var ekki einu sinni hægt að gera sér í
hugarlund, það var næstum eins og að eiga kristalskúlu. Auðvitað hvarflaði ekki
að mér að fara fram á neitt slíkt, en mér fannst stundum að það gæti ekki verið
óréttlátt að ég fengi öðru hverju að hafa einhverjar ofurlitlar draumfarir, að
minnsta kosti svona rétt eins og hver annar. Loks kom þó að því að ástandið
lagaðist nokkuð, kannski var það áunnið, en mig fór að dreyma. Því miður fylgdi
þó sá böggull skammrifi að þessir draumar mínir voru ákaflega óskýrir og
þvælulegir og ekki vinnandi vegur að muna þá að morgni öðruvísi en í fölnandi
leiftrum og brotum án minnsta samhengis. Smjörþefurinn rétt loddi við mig fyrstu
sekúndurnar eftir að ég vaknaði. Hvernig sem ég reyndi að rifja upp það sem mig
minnti að hefðu verið mjög skemmtilegir draumar gat það ekki heppnast, jafnvel
þó ég settist upp í bólinu um leið og ég vaknaði og reyndi að leggja niður fyrir
mér atburðarásina. Það tókst mér aldrei og smám saman fór mér að skiljast að
þetta væri bara hlutur sem ég yrði að sætta mig við. Og mér tókst, fannst mér,
að lifa alveg sæmilegu lífi þó þessa vídd vantaði. En alltaf hef ég síðan litið
hornauga þá menn sem dreymir þannig að helst líkist veluppbyggðum smásögum með
söguþráð, ris og hnig, ótal persónum, útfarinni sögufléttu og meitluðum samtölum
á gullaldarmáli. Slíkt fólk hef ég alltaf hálfpartinn grunað um að vera að
blekkja. Einkennilega varð mér því við fyrir skömmu er mig tók sjálfan allt í
einu að dreyma slíkar draummenntir, eins og ég hef stundum nefnt þetta þegar ég
hef verið að karpa við dreymendur. En nú dreymir mig heilu næturnar sjálfan,
skýrt og skipulega, og man svo allt í smáatriðum þegar ég vakna, frá upphafi til
enda. En hvað er það svo sem mig dreymir, nú þegar allt er komið í lag? Að
sjálfsögðu er það mitt einkamál, en nokkur dæmi get ég þó nefnt. Í fyrrinótt var
ég á skíðanámskeiði, kennari þar var Óskar Þormóðsson. Til stóð að um hann yrði
skrifuð barnabók. Nóttina þar á undan hafði ég fengið umboð fyrir heyrnartæki
sem voru nýjung að því leyti að þeim var komið fyrir í kokhlustinni. Seinna sömu
nótt var ég rómverskur baðvörður en fann hvergi handklæðin. Seinast nú í nótt
var ég svo staddur í fjörunni á Ísafirði og Katalínaflugbátur kom brunandi eftir
spegilsléttum firðinum. Hann stansar og flugmaður í bláum einkennisbúningi
stígur út á vænginn, myndar lúður með höndum og kallar: Við drekkum kaffi í
Bolungavík Þetta hafði mig þó upphaflega ekki dreymt, heldur gerðist það í
einskonar vöku. Ég hafði verið fjögurra ára og fannst eins og flugmaðurinn væri
að kalla til mín. Enn hef ég samviskubit yfir því að hafa ekki komið
skilaboðunum áfram. Enn sé ég fyrir mér sorgmædda konu einhvers staðar á
Ísafirði sem bíður eftir flugmönnum með kólnandi kaffi í bollum. Þannig er því
þá varið jafnt í vöku sem draumi: Spurningin er um að velja eða hafna.
Blóðsugurnar Kýrnar voru komnar upp á veginn og farnar að drattast heim á leið.
Við höfðum þurft að vaða eftir þeim lengst út í tjörn þar sem þær stóðu og rifu
áfergjulega í sig ferginið. Ég hafði dokað við eftir Tiglu, eins og venjulega
hafði hún vaðið lengra en aðrar, taldi sig ekki eiga með þeim samleið og var
ekkert nema þrjóskan. Loks hafði hún þó áttað sig á því að hinar voru allar
farnar upp úr. Þá tók hún á sig rögg, lét kræsingarnar lönd og leið, göslaði
umlandi af stað eins og flóðhestur með stefnu á veginn. Ég varð einn eftir úti í
vatninu, veðrið var svo gott að ég gleymdi mér og skipti um plan. Ég var
sjóræningi að vaða í land á ókunnri suðurhafseyju eftir skipbrot. Ég fór að rýna
í vatnið og leðjuna á botninum. Ef ég rækist nú á fjársjóð. Ég fór að gera mér í
hugarlund tilfinninguna sem gripi þann sem allt í einu sæi glitta í eitthvað
verðmætt ofan í vatniinu, Gullhring á num. Blikandi rýting með útskornu
fílabeinsskafti. Ég tók af mér hauskúpuhringinn sem pabbi hafði keypt í Ameríku.
Hann var úr ekta nýsilfri, með tvo rauðglóandi eðalsteina í augntóttunum. Eitt
það besta við hringinn var að hann var stillanlegur, sem var mikið hagræði upp á
framtíðina. Þó gat það verið óþægilegt, til dæmis ef maður þurfti að heilsa
mönnum eins og Guðmundi Þorsteinssyni frá Lundi. Hann var einn af þeim sem
heilsa svo fast. Einu sinni hafði hann heilsað mér og beyglað hringinn og klemmt
svo svakalega að það lá við að ég missti fingur. Ég skoðaði hringinn vandlega,
við horfðumst í augu, Sem grámyglur tvær. Steinarnir í tóttunum skutu gneistum í
sólbreyskjunni, tennurnar voru beraðar í eilífu glotti og hakan hvíldi
makindalega á krosslögðum leggjum. Ég lagði hringinn varlega í leðjuna og ætlaði
svo að vera maður sem kæmi gangandi og sæi skyndilega svona gersemi þar sem hann
átti ekki von á neinu. Ég pírði augun og kúpan glotti til mín neðan frá
botninum. Ég steig eitt skref áfram, en um leið þyrlaðist upp leðja sem gruggaði
vatnið, og ég missti sjónar á hringnum. Skelfingu lostinn fálmaði ég í kófið á
þeim stað þar sem ég hélt að ég hefði látið hann frá mér. Ég greip í tómt, þar
var ekkert nema leðja. Ég leitaði betur í kring, en fann ekki neitt og gruggaði
vatnið meira og meira. Loks sannfærðist ég um að þetta hefði ekki verið rétti
staðurinn og fór að grufla og gramsa vítt og breitt um botninn, en allt kom
fyrir ekki. Á endanum var ég búinn að missa allar áttir. Fullur örvæntingar
ákvað ég að bíða nokkra stund til að sjá hvort gruggið settist ekki, en það tók
óratíma og alltaf þegar eitthvað var að byrja að rofa til var ég strax farinn að
gramsa á ný og skemma skyggnið. Smám saman gerði ég mér grein fyrir því að
hringurinn væri mér að fullu glataður. Eftir langa mæðu lagði ég af stað upp á
veginn með slíka sorg í hjarta að mér fannst það mundi bresta. Ég sagði fólkinu
að hringurinn hefði dottið af mér: Hann var stillanlegur og hefur einhvern
veginn víkkað út sjálfur smátt og smátt, og svo rann hann bara allt í einu fram
af puttanum Um nóttina vaknaði ég viðþolslaus af kláða í fótunum. Leggirnir voru
allir útsteyptir í rauðum bólum: Blóðsugurnar í tjörninni höfðu haldið veislu
meðan ég var að leita. Pískó Tíu, níu, átta, sjö, sex, fimm, fjórir, þrír,
tveir, einn, núll Sínalkóauglýsingin var byrjuð þegar við gengum loks í
rökkvaðan salinn. Á tjaldinu var eldflaugin að hefja sig til flugs,
reykjarmökkur þyrlaðist um fætur hennar. Súgurinn kom á móti okkur í dyrunum og
fyllti vitin þessari gamalkunnu, þægilegu Háskólabíóslykt. Svampdúkurinn mjúki
tók við iljum okkar. Vinalegt skrjáf í poppkorni fyllti salinn eins og
samstilltur kór væri að hvísla í sífellu: Velkomnir, velkomnir Þetta var eins og
að ganga inn í hálfrokkið og notalegt hænsnahús með þéttsetin prikin, korr og
hjúfur. Við fundum okkur sæti, bjarminn frá sætaljósunum vísaði hæversklega
veginn. Auglýsingin hélt áfram: Stöðugt lengra sækir maðurinn út í geiminn. Á
hátind hressandi svölunar hefur ávaxtadrykkurinn Sinalco náð. Sjá hve þessi
freyðandi, frísklegi drykkur hlær við yður, framleiddur úr bestu fáanlegu
hráefnum og með gervikjörnum. Drekkið ávaxtadrykkinn Sinalco úr glæru flöskunni
með rauða punktinum. Næsta auglýsing var um sovésku Poljot-úrin. Við sáum
hamingjusama Sovétborgara sóla sig á strönd við Krímskagann, unga fjölskyldu í
sandinum. Faðirinn er svo afslappaður að hann hefur tekið af sér Poljotinn og
lagt frá sér. Barnið grípur úrið og fer að sulla með það í sandinum og berja með
skóflu. Foreldrarnir brosa og verða enn hamingjusamari en áður, einmitt af því
að úrið er högg- og vatns- og vindþétt og sjálfsagt margt fleira sem við getum
ekki dæmt um af því að það er rússnesk flauelsrödd sem segir okkur það og notar
sjö mismunandi s-hljóð. Við erum byrjaðir á poppkorninu, orðnir hluti af
heildinni, nema hvað ég er ekki alveg samsamaður, ég er dálítið óstyrkur enn og
svipast varlega um til að gá hvort dyravörðurinn er einhvers staðar á útkíkk, að
gera síðasta tékk á því hvort einhverjir óverðugir ætla að reyna að taka þátt í
athöfninni. En hann er hvergi sjáanlegur og fréttamyndin frá British Movietones
hefst. Haninn galar og enn einu sinni hafa drottningin og maður hennar verið
viðstödd veðreiðar, síðan tennisleik, brúarvígslu, krikkett og póló, sjósetningu
skips. Nú fór að styttast í að myndin hæfist. Og það var Pískó Hitchcocks. Loks
gæti ég svarað játandi þeirri spurningu sem brann á allra vörum: " Ertu búinn að
sjá Pískó?" Loks yrði ég viðræðuhæfur. Það voru liðnir margir dagar síðan
sýningar hófust og hreinlega allir búnir að sjá hana nema ég. Og það var
dyraverðinum að kenna. Hann virtist hafa einsett sér að hvernig svo sem allt
ylti og velktist í heimi hér skyldi þó eitt eftir ganga, ég, Þórhallur Kjögx,
ætti ekki fá að sjá Pískó. Hvað eftir annað hafði hann vísað mér frá, þó ég
hefði gildan aðgöngumiða. Mér voru lánaðir bítlaskór, ég setti upp hatt og
klæddist frakka, gekk við staf, reyndi ýmis gleraugu, greiddi mér í allar áttir.
En alltaf kom hann með sama svarið: Myndin er bönnuð innan sextán, kanntu ekki
að lesa? En auðvitað var þetta ekki raunveru-lega ástæðan, það hlutu allir að
sjá, að minnsta kosti hleypti hann viðstöðulaust inn bekkjarbræðrum mínum þó
hann vissi vel að enginn þeirra var orðinn sextán. Það var því augljóst að í
raun og veru gaf hann skít í öll fyrirmæli, allar lagagreinar og reglugerðir,
hvað þá velferð barna og ungmenna. Hinsvegar hafði hann sjálfur búið sér til
mælikvarða sem hann fór eftir þegar hann ragaði frá við dyrnar. Þar lagði hann
til grundvallar sentímetrafjöldann frá hvirfli til ilja, og skoðaði útkomuna úr
vægast sagt mjög óvísindalegri hæðarmælingu sinni í samhengi við skyndikönnun á
ýmsum öldrunareinkennum í andliti. Og reglan virtist þessi: Ef krakkar voru
minni en hann sjálfur hleypti hann þeim ekki inn. En trygglyndi og drengskap
vina minna var við brugðið og þeir vildu ekki láta mig lifa við þessa smán, en
leituðu hefnda. Gunnar hafði veitt því athygli að dyr við hliðina á dyrunum þar
sem vörðurinn stóð og reif af miðum voru yfirleitt ólæstar. Þær voru að vísu
ekki opnanlegar nema innan frá, en leikur einn hlaut að vera að laumast inn um
þær ef aðstoðarmaður var áður kominn inn til að opna. En skilyrði til að þetta
tækist var að dyravörðurinn tæki sér stöðu vinstra megin í gætt sinni og sneri
því baki í þessar aukadyr. Því miður stóð vörðurinn oft hægra megin, en þó ekki
alltaf. Hann virtist hreinlega ekki hafa neina fasta reglu með þetta, en
yfirleitt var hann þó hægra megin. Nú var gerð tvöföld hernaðaráætlun. Um leið
og miðasalan var svo opnuð á föstudegi dagurinn valinn með tilliti til
margmennis fór Gunnar og keypti miða á níusýningu. Þrjá handa sjálfum sér Héðni
og Njáli og einn handa mér til að gæta fyllsta öryggis. Ef ég yrði gómaður í sal
eða hléi átti að kenna dyraverðinum um allt og halda því blákalt fram að hann
hefði rifið umyrðalaust af miðanum án þess að spyrja eins eða neins, eins og
reyndar hjá okkur öllum allir að hefja nafnskírteini á loft, allir undir
lögaldri, og láta svo kvikmyndaeftirlitið handtaka vörðinn. Við mættum á staðinn
þegar þröng hafði myndast við dyrnar. Vörðurinn reyndist að vísu standa hægra
megin, en það var ekki lengur hættulegt, við vorum undir allt búnir. Þetta
táknaði einungis að áætlun A gekk í gildi. Strákarnir fóru allir inn meðan ég
laumaðist upp að aukadyrunum utan frá. Gunnar læddist síðan að dyrunum, en
Héðinn og Njáll fóru á sama augnabliki að fíflast bak við vörðinn sem tók þegar
að haga sér eftir áætlun okkar, næstum eins og hann hefði kynnt sér hana. Hann
sneri sér við, varð strangur á svip og tók sér loks stöðu hinumegin í gættinni,
vinstra megin, til að geta fylgst betur með þessum óróa. Þar með var komið að
Gunnari, hann opnaði aukadyrnar og ég smeygði mér eldsnöggt inn um glufuna. Um
leið voru Héðinn og Njáll komnir á vettvang og saman mynduðu þeir þrír um mig
skjaldborg í anddyrinu þar til skyggja tók í salnum, en þá töldum við lag að
leita sæta í skjóli rökkurs. Allt rifjast þetta upp fyrir mér nú þegar ég rekst
á prógrammið í gömlum skókassa hér uppi á háalofti. Sérstaklega man ég að ég
sökkti mér niður í þetta prógramm í hléinu, aðallega til að skýla andlitinu, en
hef sennilega vakið helmingi meiri athygli fyrir bragðið, fyrir það hve nærsýnn
ég hlyti að vera. Allt eins og það hefði gerst í gær, eða áðan. Allt í kringum
það. En einkennilegt er það, Rósa, að ég man ekkert eftir myndinni. Sjálfri
Pískó. Ég man ekki einu sinni sturtumorðið. Litla stund hjá Hansa Kannastu ekki
við Finn Jónsson, fyrrverandi aðstoðarbankastjóra Hagbankans? Ekki það nei? Hann
er með sjoppuna hérna á Hverfisgötunni, sköllóttur með hökuskarð, alltaf í
köflóttri flónelsskyrtu. Já það er hann. Veistu að hann var á sínum tíma einhver
mesti vonarpeningur þjóðarinnar í peningamálum, verðandi allsherjar hag gúrú. Jú
jú, það er nú svona samt, og svo sem ekkert sérstaklega skrítinn ferill ef
grannt er skoðað. Af því að nútíminn er alls ekki eins frjálslyndur og hann
heldur. Nei, nútíminn er fyrst og fremst montinn. Þetta var námsgarpur alla tíð,
dúx á stúdentsprófi og hafði svo stundað háskólanám og framhaldsnám við ýmsa
virtustu háskóla í Bandaríkjunum. Hann var víst á góðri leið með að verða frægur
maður þar í landi. Það var hann sem fyrstur setti fram hagbrjótakenninguna
svokölluðu. Sem einhver var að fá Nóbelsverðlaunin fyrir um daginn. Það er allt
meira og minna reifað í doktorsriti Finns. Ég sá þá bók reyndar í glugganum hjá
Braga um daginn, Econoclasts of Our Times, hún kvað orðin torgæt. Já já, honum
stóðu víst allar dyr opnar þar vestra, en hann kaus að koma heim þegar honum
bauðst þessi staða við Hagbankann. Þar í bankanum var hann svo á framabraut allt
þar til hann var látinn hætta. Þá var hann sem sagt orðinn aðstoðarbankastjóri
og löngu svo sem alveg sjálfsagt mál að hann ætti að taka við af Skorrdal. Hvað
kom þá fyrir? Jú ég skal segja þér það, hann fór að spila á blokkflautu. Hvorki
meira né minna. Það eru einmitt slík frávik sem nútíminn þolir ekki. Þetta var
vammlaus og flekklaus fjölskyldumaður, staðbýll og heiðarlegur og gríðarlegur
fremill, þannig að uppákoman þótti alveg með ólíkindum, en auðvitað var þetta
ekkert skrítið eins og ég sagði áðan. Hann var kvæntur aðstoðarhafnarstjóranum í
Reykjavík, Rósu Jónsdóttur. Þau höfðu kynnst í Boston. Það var víst ekki síst
hennar vegna sem þau fluttust hingað heim, hafnarstjórn kvað ekki liggja á lausu
í Bandaríkjunum. Nú og svo auðvitað vegna stelpunnar. Dóttir þeirra, Fönn Dögg,
var að byrja í skóla og þá kemur nú alltaf upp þessi spurning með börnin þú
veist, hvort þau eiga að verða Íslendingar eða ekki. Svo er nú víst ekkert
voðalega gaman fyrir barn í enskumælandi landi að heita Fönn Dögg. En annars var
hvorugt þeirra neitt ósátt við þessa ráðstöfun, að flytja heim meina ég. Þau
gengu bæði beint inn í ágætar stöður hér heima, fengu bestu vinnu sem hægt var
að hugsa sér, hvort í sínu fagi, prýðileg laun og nægar utanferðir. Fönn Dögg
gekk strax ágætlega í skólanum og eignaðist marga góða félaga. Eina vandamálið
var þetta með Tónskólann. Finnur hafði því miður fengið þá flugu í höfuðið að
barnið ætti eitthvert erindi í músík, en það var alveg af og frá að svo væri.
Hann sumpart neyddi stúlkuna og sumpart keypti hana til að fara að læra á
blokkflautu í Tónskólanum. Sjálfan hafði hann alltaf langað til að læra á
hljóðfæri og hafði saknað þess alla tíð að hafa ekki átt þess kost í bernsku.
Kannski fannst honum eðlilegt að dóttir hans þyrfti líka að fá að sakna einhvers
alla tíð og fyrst hana langaði ekkert til að læra á hljóðfæri þó hún ætti þess
kost lá auðvitað beinast við að hún fengi að sakna þess alla tíð að hafa ekki
sloppið við að læra á hljóðfæri. Þetta má svo sem vera sálfræðilega ástæðan
fyrir því ofurkappi sem hann lagði á málið. Mér finnst þó sennilegra, í ljósi
þess sem á eftir gekk, að einhverjar illar örlaganornir hafi innbyrlað honum
þetta á óheillastund, ég skal aldrei snúa aftur með það. Rósu fannst þetta víst
mesta vitleysa að vera að þvinga barnið svona, en hún kom sér aldrei að því að
grípa í taumana. Bæði voru þeir nú ekki auðgripnir af Finni og eins kom hitt
til, að mikil uppbygging átti sér stað við Sundahöfn á þessum árum og það átti
nú hug hennar allan, ja bara svona eins og hann lagði sig. Það er nú líka
staðreynd sem spilar talsvert inn í það sem átti eftir að gerast. Nú nú. Á
þriðja hörmungavetri Fannar Daggar í Tónskólanum fékk svo Finnur allt í einu boð
frá nýjum blokkflautukennara hennar, Spes Bjarnadóttur, sem biður hann um að
koma og finna sig. Og á umsömdum tíma mætir svo Finnur hjá Spes. Það var margt
ófagurt sem kom í ljós á þeim fundi: Tveir mánuðir voru liðnir síðan Fönn Dögg
hafði látið sjá sig í spilatíma, þó svo faðir hennar bæri að hann hefði iðulega
ekið henni í skólann. Það kom líka í ljós, að hún hafði iðkað það allan þennan
tíma að bíða í fatahenginu þar til karl var úr hlaði, en um leið og hann var úr
augsýn hafði hún laumast burt og eytt svo tíma sínum og fjármunum við ballskák á
knattborðsstofu í nágrenninu. Allt kom þetta ákaflega flatt upp á Finn, sem satt
að segja hafði einmitt verið farinn að halda að þrátt fyrir allt væri nú loks að
rætast úr tónlistarferli stúlkunnar. Hún hafði ekkert kvartað mjög lengi, nú
skildi hann auðvitað hvers vegna. Auk þess hafði hún þá að undanförnu æft sig
miklu betur en áður. Það kom reyndar í ljós að þær æfingar var hún allar með á
segulbandi og spilaði á fína tækið sem hann hafði keypt hana með árið áður.
Stundum hafði hún ekki einu sinni verið heima þegar hann hélt að hún væri að æfa
sig. Erindi Spesar við Finn var einfaldlega það að mælast til þess að bundinn
yrði endir á tónlistarferil stúlkunnar. Það væri öllum fyrir bestu, nemandanum,
foreldrunum og kennaranum en þó ekki síst tónlistinni, þessari drottningu
listanna. Nú, eins og ég sagði þá var þetta allt harla ófagurt, en þar með var
auðvitað ekki sagt að ekki hefði komið sitthvað fagurt í ljós í þessari heimsókn
Finns í skólann. Og þar ber náttúrlega fyrst og fremst að nefna sjálfa Spes
Bjarnadóttur, sem var bráðung og auðvitað ægifögur, þá sem nú, og að öllu leyti
ákaflega vel af guði gerð. Og það er hreinlega ekkert með það, að öldungis óvart
heillar Spes Bjarnadóttir Finn Jónsson svo gjörsamlega þarna á staðnum, að hann
hefur sennilega varla getað talist með sjálfum sér næstu mínúturnar.
Umsvifalaust féllst hann, þessi hagjaxl, á það sjónarmið viðsemjanda síns, að
ekki væri nokkurt vit í að Fönn Dögg héldi áfram tónlistarnáminu og handsöluðu
þau það. Það fóru straumar um Finn þegar hann tók í hönd Spesar, en samstundis
greip hann örvænting. Um leið og hann sleppti hönd hennar áttaði hann sig á því
að hann var um leið búinn að klippa sundur það eina sem batt hann þessari konu
sem hann fann að var að verða honum allt. Til að treina stundina örlítið lengur
fór hann því að tala um sína eigin æsku og tíunda hvað hann sjálfan hefði alltaf
langað til að læra á blokkflautu. En einmitt með því að víkja að þessu var hann
orðinn eins og blindur maður sem fálmar um stórt skiptiborð og ýtir strax óvart
á eina rétta takkann. Spes Bjarnadóttir hafði nefnilega þá grundvallarstefnu í
lífinu að fólk ætti ævinlega að gera það sem það langaði til. Og síst af öllu
ætti fólk að neita sér um að láta drauma sína rætast vegna ótta við að öðrum
kynnu að þykja þeir einkennilegir. Ef aðstoðarbankastjóra Hagbankans dreymir um
að læra á blokkflautu þá á hann um fram allt að fara og læra á blokkflautu. Hún
benti Finni þess vegna strax á að fullorðnir ættu fullan rétt til náms í
tónskólum landsins. Þegar Finnur Jónsson kom heim til sín um kvöldið, var hann
með glænýja blokkflautu í skjalatösku sinni og búinn að láta innrita sig sem
fullgildan nemanda á blokkflautu í Tónskólanum undir handleiðslu Spesar
Bjarnadóttur. Auk þess hafði hann samið við kennarann um aukatíma heima hjá
henni fjórum sinnum í viku til að vinna upp það sem hann hafði misst framan af
skólaárinu. Finnur hellti sér út í flautunámið og tók strax stórstígum framförum
í öllu sem laut að teóríu hljóðfærisins, en hann spilaði auðvitað hörmulega.
Þungu fargi var létt af heimilislífinu eftir að Fönn Dögg var hætt að spila, og
ekki íþyngdu æfingar Finns heimilinu þegar frá leið. Til að forðast háðsglósur
konu sinnar og dóttur tók hann nefnilega upp þann sið að aka út á Seltjarnarnes
og æfa sig þar í bílnum. Í Japan hafði hann komist yfir sérstaka æfingaflautu úr
glæru vinylplasti, svo þeir fáu vegfarendur sem voru á vappi um nesið voru
öldungis grunlausir um flautuleikinn og héldu bara að aðstoðarbankastjórinn væri
farinn að stunda innhverfa íhugun, en það þótti talsvert fínt. Margir furðuðu
sig á því eftir á að Rósa skyldi láta þetta uppátæki óátalið, því auðvitað gat
svona nokkuð ekki talist eðlilegt. En staðreyndin var sú, að hún lét það gott
heita af því að það hvarflaði ekki að henni eitt augnablik að Finnur væri í raun
og veru að læra á flautu hjá Spes, heldur væri þetta svona óvenjulega klaufalegt
og gagnsætt yfirskin fyrir ósköp venjulegt framhjáhald og hafði hún reyndar
lúmskt gaman af. En eitthvert slíkt fyrirkomulag kom sér einmitt mjög vel fyrir
Rósu um þær mundir, ýmsir byrjunarörðugleikar höfðu komið í ljós í sambandi við
rekstur nýja gámakranans í Sundahöfn, og hún þurfti á allri sinni orku að halda
til að geta einbeitt sér að þeim brýnu verkefnum. Spesar þáttur var líka mjög
umdeildur. Margir héldu því til dæmis fram að hún hefði vísvitandi leitt Finn í
glötun, sjálfri sér til skemmtunar, en svo var alls ekki. Hún gerði sér ekki
nokkra grein fyrir því að Finnur væri ástfanginn af henni, en hélt í fullri
alvöru að flautuleikurinn væri einlæg aðferð hans til að liðka persónuleika sinn
og brjótast úr viðjum vanans og fjötrum embættismennskunnar. Og hún vildi gjarna
hjálpa honum til þess að finna sjálfan sig. Hún hafði einmitt áhuga á
músíkterapíu og ætlaði jafnvel í framhaldsnám í einhverri slíkri grein. En þó
áhugi Finns virtist einlægur stafaði það auðvitað einungis af því að honum
virtist sem leiðin að hjarta Spesar lægi í gegnum flautuna. Nokkrum sinnum þegar
hann varð mjög hjartanlegur í aukatímunum heima hjá henni hafði hún gefið í skyn
að hún gæti alveg hugsað sér að sofa hjá honum stundum, enda ekkert skrítið við
það, hún var ekki á föstu þá og Finnur var ákaflega geðslegur maður og
viðkunnanlegur og alls ekki leiðinlegur. Ef Benedikt Gröndal hefði hitt hann
hefði hann sagt um hann í Dægradvöl að hann hefði verið ákaflega nettur maður.
En Finnur var af annarri kynslóð en hún, og skildi alls ekki hvað hún var að
tala um. Spes skildi þau viðbrögð aftur á móti sem svo að hann hefði engan
slíkan áhuga á henni persónulega, heldur væri það flautan og aftur flautan, og
það fannst henni reyndar ákaflega virðingarvert og reyndi þess vegna enn frekar
að hvetja hann og taka nám hans alvarlega. Þá fannst honum aftur að hann yrði að
leggja enn harðar að sér og sýna hversu þroskaður hann væri að verða. Og þannig
er það alveg víst að hugmyndin um að hann þyrfti endilega að koma fram á
nemendatónleikunum var frá honum sjálfum komin, en ekki henni. Sjálf hafði hún
satt að segja gengið út frá því að hann ætti ekki að koma fram á tónleikunum
frekar en fullorðnu nemendurnir yfirleitt. En um leið og hún minntist á
tónleikana var ekki við annað komandi hjá honum en að hann fengi líka að spila.
Og það voru auðvitað tónleikarnir sem fylltu mælinn, allt annað hefði jafnvel
verið fyrirgefið og aldrei farið hátt, en þetta var ekki hægt. Ég man enn eftir
stemmningunni, ég var þarna, Nonni sonur minn var að byrja með fagottinn þennan
vetur og var einn af þeim sem áttu að spila. Þetta voru allt saman byrjendur,
allt ofan í fimm, sex ára smábörn. Nú, stemmningin var til að byrja með ósköp
svipuð og yfirleitt er á svona tónleikum. Þú veist hvernig þetta gengur fyrir
sig. Allt frekar þvingað og foreldrarnir sitja þarna með kvalasvip og þreyja
urgið og sargið og ískrið í börnum allra hinna meðan beðið er eftir að afkvæmi
þeirra sjálfra komi fram. Þá lyftist fólk um spönn í sætunum og augun glampa af
stolti meðan allir hinir taka út sinn skerf af þjáningunum. Þannig gekk þetta
framan af, allt með venjulegasta móti, en allt í einu er svo komið að Finni
Jónssyni. Og þegar hann stendur upp, þessi virðulegi og vörpulegi maður, með
pínulitla blokkflautu og byrjar skjálfandi og slefandi að reyna að hafa sig í
gegnum rammfalskan Fiðlu-Hansa, þá sprakk salurinn alveg gjörsamlega, menn grétu
beinlínis af hlátri. Svo óheppilega vildi líka til að einmitt kvöldið áður hafði
Finnur verið í sjónvarpinu í beinni útsendingu með forsætisráðherra og hópi
blaðamanna og hafði setið fyrir svörum um efnhagsstefnu ríkisstjórnarinnar og
Hagbankans. Andlitið var því alveg ferskt í hugum fólks. Þó allt væri að verða
vitlaust stóð Finnur sig samt bara vel og það var eins og hann léti þetta ekki á
sig fá. Hann hélt áfram að kljást við Fiðlu-Hansa, byrjaði bara upp á nýtt þegar
hann fór út af. En svo þegar hann var loksins kominn í gegnum lagið, leit hann
sigri hrósandi upp af nótnablaðinu og lét augun líða þangað sem hann vissi að
Spes sat. Og þegar hann sér að hún situr þarna líka, bókstaflega orðin blá í
framan af hlátri, þá var eins og færi á hann æði. Hún bara hafði engan veginn
ráðið við þetta, það sagði hún mér úti í Grímsey í fyrra. Og ég lái henni það
ekki, þetta var svo kómískt. Það var ekki til í því illkvittni hjá henni, en það
gat Finnur að sjálfsögðu ekki vitað neitt um. Hann gat ekki skilið viðbrögð
hennar öðruvísi en svo, að hún hefði allan tímann verið að hafa hann að fífli.
Hann þeytti frá sér flautunni, sem lenti ofan í flyglinum með hávaða og látum,
lokið skall niður eins og hvalurinn væri að gleypa Jónas. Svo rauk hann á Spes
þar sem hún sat, tók hana kverkataki og keyrði hana niður á gólfið. Og ég er
ekki í nokkrum vafa um það, að hann hefði kyrkt hana þarna á staðnum ef ekki
hefði komið til snarræði fagottkennarans, sem hrifsaði fagottinn af Nonna og
rotaði Finn með honum. Þegar Bankaráðið kom saman daginn eftir þurfti víst ekki
langar umræður. Það ríkti fullkomin eining um að leysa Finn frá störfum
tafarlaust. Og það kemur alveg berlega fram í fundargerðinni, segir mér Þröstur
próförk, að það var ekki ofbeldisverkið sjálft sem menn settu fyrir sig. Það kom
meira að segja fram viss skilningur á því sem" mannlegum viðbrögðum". Nei, það
sem stórlega þótti ámælisvert var flautuleikurinn sjálfur sem slíkur. " Athæfi
sem með engu móti er hægt að þola af manni í hans stöðu", hét það víst. Finnur
var sendur í geðrannsókn, en auðvitað var ekkert að manninum. Nú, og Spes tók
ekki í mál að kæra hann fyrir líkamsárás, fannst hálfpartinn að hún ætti nokkra
sök á þessari uppákomu, og því var málið látið niður falla. Rósa skildi
náttúrlega við Finn upp úr þessu og hann keypti sjoppuna fyrir búshluta sinn.
Mér sýnist reksturinn ganga vel hjá honum, enda væri það nú annað hvort,
maðurinn með öll þessi próf, en ég held hann sé einmana, hann býr þarna í
einhverri skonsu á bak við sjoppuna og maður sér aldrei neinn koma til hans. Um
daginn var ég að koma heim, nokkuð seint, og gekk þarna fram hjá. Og veistu
hvað, það var ljós í sjoppunni og ég heyrði ekki betur en verið væri að spila
Fiðlu-Hansa á blokkflautu. Eigandinn Ég var á leið til kennslu snemma á
mánudagsmorgni undir vor í fyrra þegar ég tók eftir reiðhjóli sem stóð við
garðshornið heima hjá mér. Þetta var rennilegt tíu gíra kappaksturshjól af
Peugeot-gerð, kostagripur með þvengmjóum dekkjum og snaghyrndu stýri, ólgandi af
krafti eins og hrútur sem setur undir sig hausinn. Því var alls ekki að leyna,
að einmitt slíkt hjól hafði mig lengi langað til að eignast. Að öðru leyti vakti
hjólið svo sem ekki sérstaklega athygli mína, ég taldi vafalítið að eigandinn
væri einhver sem komið hefði í heimsókn til fólksins uppi. En þegar ég kom heim
aftur um kvöldið var hjólið þarna enn. Bíll fólksins á efri hæðinni var hvergi
sjáanlegur og greinilega enginn heima hjá þeim, því allt var slökkt. Þá fór ég
að skoða hjólið betur og áttaði mig fljótt á því að hér hlaut að vera á ferðinni
flækingshjól sem einhver af röftum helgarinnar hafði tekið ófrjálsri hendi um
nóttina og síðan skilið eftir hér. Lásinn hafði verið brotinn upp allfruntalega.
Þannig liðu nokkrir dagar, alltaf stóð hjólið kyrrt á sama stað og ég var
sífellt að gefa því gætur svo lítið bar á. Því hafði bersýnilega verið misþyrmt,
vírarnir í gírunum voru slitnir og luktin brotin. Þjófurinn hafði augljóslega
verið ofbeldismaður. En smátt og smátt fór ég einnig að veita athygli ýmsum
einkennum sem bentu til lélegrar umgengni, og hlutu að stafa af hirðuleysi
eigandans frekar en þjófsins. Ryðbólur voru að myndast hér og hvar á krómflötum,
öxlar og teinar voru löðrandi í svörtum olíuskít. Vafningar á stýri voru
trosnaðir og ekkert hafði verið hirt um að halda þeim þokkalegum. Satt best að
segja var ekki frítt við að samúð mín með eigandanum færi dagminnkandi. Hann var
greinilega maður sem varla gat verðskuldað að eiga svo góðan grip. Um leið fór
að verða meira og meira aðkallandi að eitthvað yrði aðhafst í málum þessa hjóls.
Augljóst var að þjófurinn kæmi ekki til með að vitja þess héðan af, var
sennilega í rauninni heiðarlegasta skinn sem vantað hafði fararskjóta á erfiðri
stund í lífi sínu og því látið til leiðast að taka ófrjálsri hendi grip sem
bersýnilega naut hvort eð er ekki mikillar hylli svokallaðs eiganda síns. Mér
virtist tvennt koma til greina: Annað hvort að auglýsa einhvers staðar í blaði
að fundið væri hjól, eða þá að afhenda það óskilamunadeild lögreglunnar. En við
nánari umhugsun virtust mér hvorugur kosturinn góður. Sá fyrri hefði kostnað í
för með sér fyrir mig og útkoman gæti jafnvel orðið sú að þjófurinn reyndi að
góma þýfi sitt á ný, ef ég færi að hressa svona upp á minni hans. Eins gat vel
farið svo, að einhver óprúttinn allsendis óviðkomandi aðili sæi sér leik á borði
að eignast hjól fyrir lítið. Ekki sýndist mér það heldur neitt skárri kostur að
blanda lögreglunni í málið. Einhver hafði sagt mér að svo til ekkert af þeim
óskilamunum sem lögreglunni bærust næði nokkurn tíma réttum eigendum sínum.
Yfirleitt endaði það með því að góssið væri selt á uppboði, sem varla gæti þó
verið nokkur lagaheimild fyrir, og andvirðið rynni svo bara í kaffisjóðinn á
varðstofunni, eða til að standa undir hljómplötuútgáfu lögreglukórsins, sem
varla gæti nú talist mannúðlegt athæfi. Slík sala á uppboði leiddi auk þess
óhjákvæmilega til þess að hjólið fengi eiganda sem væri ekki á nokkurn hátt
verðugri en til dæmis ég, sem var þó að minnsta kosti búinn að hugsa um það í
nokkra daga. Í þriðja lagi mátti náttúrlega ímynda sér að svo ólíklega færi að
eigandinn sæi auglýsingu mína, en hafði hann svo sem nokkuð með hjólið að gera?
Mér virtist því úr vöndu að ráða og um leið fór ég að óttast annað: Ef hjólið
stæði öllu lengur þarna á gangstéttinni fyrir hunda og manna fótum svona ólæst
og óvarið gat varla verið nema tímaspursmál hvenær óhlutvandir aðilar létu til
skarar skríða og stælu því á ný. Þegar dimmt var orðið um kvöldið rölti ég því
út fyrir meðan vinsæll framhaldsþáttur var í sjónvarpinu og færði hjólið af
stéttinni inn í innkeyrsluna að bílskúrnum okkar. Næstu daga færði ég það svo
alltaf örlítið nær skúrnum, og að viku liðinni var ég kominn með það alveg upp
að skúrdyrunum. Þann dag hugsaði ég mjög minn gang, fór í gegnum alla
atburðarásina og vó og mat alla þætti málsins, með og á móti. Þegar ég kom svo
heim að lokinni kennslu opnaði ég bílskúrinn, leit vel og vandlega í kringum mig
og stal síðan hjólinu. Mér leið undarlega um kvöldið. Innra með mér ólgaði
fögnuðurinn yfir því að vera orðinn eigandi að svo veglegum grip, þar var það án
efa gamli Möwekomplexinn sem kynti undir kenndum. En um leið þjakaði mig
einhverskonar samviskubit út af ódæðinu. Undirsjálfið fór svo sannarlega ekki
varhluta af þessum trakteringum: Um nóttina dreymdi mig að ég kæmi æðandi eins
og Birkiland á hjólinu eftir Austurstrætinu, hraðar og hraðar án þess að geta
bremsað. Við Morgunblaðshöllina stóð Eigandinn glottandi og beið eftir mér. Hann
breiddi út faðminn. Lögreglukórinn myndaði hálfhring fyrir aftan hann og
grenjaði hástöfum Ég berst á fáki fráum Þá fannst mér ég beygja skyndilega til
hliðar, missti vald á farartækinu á" flug" og féll við það á götuna. Ég fann
skerandi sársauka í úlnliðnum. Um leið vaknaði ég. Handleggurinn á mér lafði út
úr rúminu, næstum niður á gólf og helvískur kötturinn var farinn að leika sér að
hendinni á mér og hafði bitið mig í úlnliðinn. Ég fór að hugleiða draumfarirnar
og var í fyrstu satt að segja hlessa á því hve þroskuð og næm samviska mín
virtist orðin. En auðvitað var þetta ekkert annað en ótti um að upp um mig
kæmist. Sá er munurinn á samvisku okkar vestræningja og austurlandamanna, til
dæmis Japana, að við óttumst það fyrst og fremst að upp um okkur komist. Ef við
sannfærumst um að enginn annar viti af syndum okkar léttir okkur strax. Japanir
eiga hins vegar allt við samvisku sína beint og milliliðalaust. Þeir verða að
horfast í augu við sjálfa sig og loks rista sig á kvið ef ekki er fagurt umhorfs
í sálinni. Blundaði ef til vill í mér samúrajasál, einhverjar slitrur af fyrra
tilverustigi. En eftir því sem dagarnir liðu fór mér að líða betur, enda strax
kominn í mig hugur að takast á við það verkefni að gera hjólið upp. Ég var búinn
að ákveða að fara mér hægt um sumarið, vinna svo að þessu í rólegheitum yfir
veturinn, en fara ekki að hjóla neitt fyrr en næsta vor. Ég taldi sjálfum mér
trú um að þetta gerði ég til að vera þess fullviss að allt yrði sem best úr
garði gert, en auðvitað var raunverulega ástæðan sú, að ég þorði ekki að láta
sjá mig á hjólinu fyrr en drjúgur tími væri liðinn frá glæpnum. Eigandinn var
undir niðri sá sem ég óttaðist þó ég reyndi að sannfæra sjálfan mig um að hann
ætti aldrei eftir að verða á vegi mínum. En áður en til þess kæmi að ég færi að
skipuleggja viðgerðirnar þurfti fyrst að leysa annað vandamál, það hafði alveg
gleymst. Ég þurfti að gera fjölskyldu minni grein fyrir því hvernig stæði á
þessu forláta hjóli sem allt í einu hafði bæst í hópinn. Fram að þessu virtust
hvorki konan né börnin hafa rekið í það augun. Hér varð ég augljóslega að spila
vel úr mínum spilum ef ég ætlaði ekki að standa frammi fyrir þeim sem
ómerkilegur steliþjófur. Málið komst skyndilega á hættustig áður en mér hafði
unnist ráðrúm til að upphugsa hernaðarlist mína. Kvöld eitt spurði konan mín við
matarborðið: Hvaða hjól er þetta hérna út í bílskúr? Mér krossbrá, en létti
nokkuð um leið. Bersýnilega virtist hún ekki tengja hjólið í skúrnum á nokkurn
hátt við hjólið sem hafði verið að fikra sig inn eftir innkeyrslunni síðustu
vikurnar. Enda hefur hún ekkert vit á reiðhjólum frekar en kvenfólk yfirleitt.
Sjálf á hún danskt tveggja gíra hjól með fótskiptingu, svart leikarahjól sem hún
heldur að sé besta hjól í heimi þó hún noti það aldrei nokkurn tíma. Ég var
gjörsamlega óviðbúinn, svo ég gat ekkert gert annað en að segja bara
umsvifalaust: Já, það já. Ég á það. Þú? Já ég. Hvar í ósköpunum náðirðu í það?
Náði? Nú ég bara keypti það. Keyptir? Hvað á þetta eiginlega að þýða? Ég hélt
við gætum bæði notað mitt hjól. Þitt hjól já, ég hef nú aldrei verið neitt
beinlínis í skýjunum út af því. Á ég að trúa þessu, að þú sért svona barnalegur
að þora ekki að láta sjá þig á kvenhjóli? Það hefur bara ekkert með málið að
gera ég veit nú reyndar ekki betur en ég sé eini maðurinn sem hefur notað þetta
hjól þitt síðastliðin tvö ár. Þeim mun minni ástæða ætti þá að vera til að bæta
við enn einu hjóli. Það er bara þessi fótskipting sem fer svo í taugarnar á mér.
Og svo er það bara tveggja gíra, sem er alls ekki nóg. Og hvað er þá þitt hjól
margra gíra, ef ég má spyrja? Tíu. Þessi yfirlýsing, sem ég lét frá mér fara án
þess að geta leynt til fulls allnokkru stolti, olli meiri háttar uppþoti við
matarborðið. Börnin tóku andann á lofti og hlupu strax út í bílskúr. En konan
mín virtist ekkert hrifin: Tíu. Sko ég skal segja þér, að þetta eru svo stuttar
vegalengdir sem fólk hjólar hér á landi, að þú verður aldrei kominn lengra en í
hæsta lagi upp í þriðja gír áður en þú ert kominn á leiðarenda. Þessari speki
svaraði ég engu, enda ekki svaraverð eins og allir hljóta að skilja sem
eitthvert skynbragð bera á reiðhjól og gíra. En konan hélt áfram: Og þú hefur
auðvitað fengið þetta á hagstæðum kjörum? Upp á hvað var samið, eitt prósent út
og restina á fimmtíu árum verðtryggt? Ég hérna keypti það notað af manni uppi í
Breiðholti. Rakst á smáauglýsingu í DV og bara stóðst þetta ekki. Ég fékk það á
fimmþúsund kall, en svona hjól kosta að minnsta kosti tuttugu og fimm þúsund í
búð. Svo þú ert bara farinn að stórgræða peninga! Ég skal segja þér að þetta
hjól er alveg áreiðanlega stolið fyrst maðurinn selur það svona ódýrt. Eða þá
handónýtt. Og sennilega hvort tveggja. Það er í fínu standi nema smávegis sem
þarf að laga og það er ekki til í dæminu að það sé stolið því maðurinn sýndi mér
nótuna sem hann fékk sjálfur þegar hann keypti það Ég fann að ég var kominn á
lygaskrið og gat ekki hætt: Hann var að fá sér mótorhjól sjálfur og vildi bara
fyrst og fremst að þetta hjól lenti í góðum höndum Sko mér er svo sem alveg sama
þó þú kaupir þér hjól, ef þér finnst þetta svona mikilvægt, en þá er það minnsta
sem þú getur gert að hætta helvítis vælinu út af húsnæðismálunum og launakjörum
kennara Ég fann að málið var að komast í höfn. Um leið komu börnin úr skúrnum.
Augun í þeim ljómuðu og þau váuðu hvort í kapp við annað: Vá maður, æðislegt
kappaksturshjól Nú þarf maður ekki lengur að skammast sín fyrir þig, sagði
drengurinn. Ég brosti, en brosið varð hálfskakkt, að minnsta kosti innvortis.
Hafði drengurinn virkilega skammast sín fyrir mig fram að þessu? En nú voru
allar hindranir úr vegi og mér fannst alltaf meir og meir sem ég væri orðinn
raunverulegur og lögformlegur Eigandi hjólsins. Um haustið hóf ég svo
uppbyggingarstarfið fyrir alvöru. Fyrst hreinsaði ég vandlega burt allan
olíuklíning, tók öxlana sundur, hreinsaði vel, fægði og smurði kúlur og
tannhjól. Ég festi kaup á ýmsum smáhlutum sem voru í ólagi, ýmsum venjulegum
hlutum sem ganga á öll hjól, gírastrengi, ventilgúmmí, dekk. Nýjan hnakk keypti
ég einnig, þó hinn væri ekkert ónýtur, mér fannst ráðlegt að breyta útliti
hjólsins eins mikið og mögulegt væri. En að sjálfsögðu ætlaði ég þó ekki að mála
það upp á nýtt. Það var til lítils að vera á Peugeot ef enginn sæi merkið. Ég
lenti í nokkrum vandræðum með bögglaberann og afturbrettið. Þessir hlutir eru
samtengdir, en festingar voru brotnar, og fyrri eigandi, bölvaður slóðinn, hafði
eitthvað verið að lappa upp á þetta með vír og skóreim. Skemmdirnar voru þess
eðlis að það blasti við að ég yrði að festa kaup á þessum hlutum. Og auðvitað
kom annað ekki til greina en upprunalegir hlutir af merkinu Peugeot. Annars gat
verið talsverð hætta á því, ef Eigandinn ræki seinna augun í hjólið, að hann
kannaðist við það aftur vegna þess að skipt hefði verið um með framandlegum
hlutum einmitt þau atriði sem úr lagi voru á hjólinu hans fyrrverandi. Ég var
lengi að safna kjarki, en loks tók ég þó á mig rögg, skildi gleraugun eftir
heima, fór í gamla bláa mormónafrakkann minn og hélt inn í Örninn við
Spítalastíg til að biðja um þessa hluti. Ég var allur á nálum, mér fannst eins
og fylgst væri með mér. Í hverju horni leyndust útsendarar og flugumenn frá
Samtökum Peugeot-eigenda, litlum og hörðum kjarna útvalinna atvinnumanna. Allt í
einu var komin boðflenna, óheiðarleg kennarablók að biðja um nákvæmlega sömu
hluti og bilaðir höfðu verið á stolnu hjóli félaga númer En afgreiðslumaðurinn
var ekkert sérlega tortrygginn á svipinn. Hann kvaðst mundu athuga málið og
hvarf í undirheima verslunarinnar. Mér fannst hann ansi lengi að gaufa og
angistin greip mig á ný. Sennilega var hann að fletta upp í einhverri
spjaldskrá. Líklegast var að hann kæmi ekkert aftur heldur hefði laumast í
símann til að hringja á lögregluna og í formann Samtakanna. Síðan myndi hann
læsa búðinni með fjarstýringu og ég yrði gómaður þarna eins og sovésk
sendiráðskerling. Ég var kominn á fremsta hlunn með að rjúka á dyr, en þá
birtist afgreiðslumaðurinn á ný og sagði að því miður væri þetta ekki til á
lager, en það væri leikur einn að panta hlutina að utan, ef ég gæti haft þá
biðlund. Það varð úr. Ég gekk frá pöntun, gaf upp símanúmer mitt og nafnið
Gunnar Björnsson. Mér brá svo þegar hann bað um nafnið, að mér datt ekkert betra
í hug. Það var ekki fyrr en síðla vetrar að loks var hringt frá Erninum. Þá var
ég orðinn illa hugsjúkur enn einu sinni. Sennilegast fannst mér að mál Gunnars
Björnssonar reiðhjólaþjófs væri að fikra sig hægt og sígandi einhvers staðar
eftir ranghölum réttarkerfisins. Konan mín fór í símann, ég sat inni í eldhúsi
og var að borða döndul. Gunnar Björnsson? heyrði ég að hana segja. Nei Þó ég
væri skelfingu lostinn rauk ég til og gargaði: Bíddu aðeins, er það frá Erninum?
Já, svaraði konan, hvernig vissirðu það? Ég tók símann. Gunnar? Já já, engar
málalengingar, er þetta komið? Það reyndist vera svo. Varahlutirnir voru komnir.
Punkturinn yfir i-ið, það eina sem vantaði á fagurgljáandi hjólið MITT þar sem
það stóð úti í bílskúr og beið eftir mér og vorinu. Af hverju í ósköpunum
þurftirðu að panta þetta undir nafninu Gunnar Björnsson, spurði konan. Eru
prestar kannski með afslátt hjá Erninum? Nei, þeim bara misheyrðist svona.
Misheyrðist? Ég mundi nú frekar flokka þetta undir ofheyrnir. Sko, það hefur oft
komið fyrir að mönnum heyrist ég segja Björns í staðinn fyrir Kjögx. Þetta er nú
ekkert venjulegt ættarnafn. Nei, sem betur fer. En hvernig gat honum heyrst þú
segja Gunnar í staðinn fyrir Hákon? Varstu fullur? Nei, en það var vínlykt af
afgreiðslumanninum, ég man það núna. Þetta er þá enn eitt dæmið um skapandi
heyrnarleysi almennings, eða þá skapandi þvoglumæli hjá þér. Ég var ekki
svifaseinn að vitja varahlutanna. Nú var ákafinn orðinn svo mikill að ég gætti
engra varúðarráðstafana, var með gleraugun eins og ekkert væri, og í mínum
venjulegasta jakka. En ég fékk ekki einu sinni ráðrúm til að hafa áhyggjur af
þessu, engin vandamál komu upp og ég fékk afgreiðslu á gripunum umsvifalaust.
Það var ekki erfitt verk að koma þessu fyrir á hjólinu og loks var það nú
endanlega stigið úr kröm sinni og niðurlægingu og gnæfði þarna í stoltri tign
upp úr hjólaflotanum á bílskúrsgólfinu, risið úr öskunni eins og fuglinn Fönix.
Um kvöldið var allt tilbúið. Það var hátíðleg stund þegar ég teymdi hjólið út
undir bert loft eftir að skyggja tók. Konan mín var að horfa á sjónvarpið,
börnin voru sofnuð. Ég renndi mér nokkrum sinnum eftir götunni. Tók síðan
skeiðið niður Hofsvallagötuna, prófaði gírana, bremsurnar og allt.
Tilfinningunni verður ekki lýst nema með einu orði, þetta var blátt áfram
unaðslegt. Það var eins og ég hefði fengið vængi. Og Eigandinn var ekki til
lengur nema sem hluti af mér sjálfum. Ég var Eigandinn. Daginn eftir var enn
meir tekið að vora, útlit var fyrir gott veður um helgina. Við matarborðið gaf
ég út tilkynningu um að fjölskyldan færi öll í reiðhjólatúr upp í Öskjuhlíð,
bæði til að njóta veðurblíðu og eins til að vígja hjólið mitt.
Laugardagsmorgunninn rann upp bjartur og fagur. Börnin og konan skruppu í
stórmarkað að versla fyrir ferðina, mér var falið að vera í bílskúrnum og dytta
að hjólunum, pumpa í dekk eftir veturinn, strjúka burt ryk og næra olíuþyrsta
fleti og öxla. Ég opnaði bílskúrsdyrnar upp á gátt til að njóta sólarinnar. Ég
var í góðu skapi og flautaði lagstúf falskt og fjörlega. En skyndilega birtist
skuggi á bílskúrsgólfinu. Ég hætti að flauta og leit upp. Í gættinni stóð ungur
maður og bauð góðan dag. Mér leist strax illa á hann, það var á honum einhver
hrokasvipur sem ég kunni ekki við. Ég bauð góðan dag á móti, en tók um leið
eftir því mér til skelfingar að maðurinn horfði ískyggilega fast á hjólið mitt.
Þá þekkti ég hann aftur: Þetta var maðurinn sem í heilt ár hafði leikið
aðalhlutverkið í öllum mínum martröðum: Eigandinn. Útlitið stemmdi upp á hár,
nema hvað hann var enn skuggalegri en ég hafði nokkurn tíma getað ímyndað mér.
Hjartað í mér missti úr marga takta. Má ég aðeins kíkja á þetta hjól þarna,
spurði maðurinn. Ég stamaði á móti að það væri svo sem alveg sjálfsagt, enda
vandséð hvers vegna ég ætti að banna manninum það, og hefði vafalaust ekki litið
neitt sérlega vel út. Átt þú þetta? spurði hann. Já. Ég skal nefnilega segja þér
það, kæri vinur, að þessu hjóli var stolið frá mér í fyrra. Mér þykir það leitt.
Það getur ekki verið, ég keypti þetta sjálfur. Nýtt? Nei reyndar ekki alveg
Hvar, ef ég má spyrja? Það var einhvers staðar uppi í Breiðholti. Maðurinn
beygði sig niður að hjólinu og sagði: Sérðu þessa skellu hérna á stellinu, hún
er alveg greinileg, þó reynt hafi verið að klína málningu í hana, þetta kom
þegar ég datt í Fossvoginum í apríl 83. Og sjáðu hérna á framhjólinu hægra
megin, fimmti teinn frá ventli er örlítið boginn hérna efst, þetta er síðan ég
hjólaði utan í bíl á reiðhjóladeginum í fyrra. Þetta er mitt hjól, ég get sannað
það, er með alla pappíra heima. Þú getur fengið að líta á þá. Ég sá þig hjólandi
hérna fyrir utan í gærkvöldi og ég þekkti hjólið alveg á stundinni. Ég er maður
hjólglöggur. En ég er ekkert að segja að þú hafir stolið því sjálfur, þú hefur
sjálfsagt verið í góðri trú. Hvað gafstu fyrir það? Fimmþúsund,. Fimmþúsund! Og
datt þér ekki í hug að það væri illa fengið? Svona hjól eru seld á minnst
tuttuguþúsund notuð. Ég hef nú ekkert sérstakt vit á hjólum. Nei, það mætti svo
sem segja mér það. Og auk þess var það nú frekar illa farið. Þú segir mér ekkert
um það góði minn. Hver var þetta sem seldi þér það? Skiptir það máli? Ég hérna
mundi helst vilja leysa það mál sjálfur Ja, það skiptir náttúrlega fyrst og
fremst máli fyrir þig, ég meina ef þú vilt fá peningana þína aftur. Ég ætla að
taka hjólið núna. Taka það? Já, hvað heldurðu, ég hef verið að leita að því í
meira en ár. En ef þú ert eitthvað að rengja mig, þá er alveg sjálfsagt að ég
sæki pappírana og kalli á lögregluna, ég tilkynnti stuldinn og lýsti hjólinu
mjög nákvæmlega á sínum tíma. Það er kannski best, ef þú vilt, að þeir komi
strax hingað. Þeir gætu þá ef til vill hjálpað þér að hafa upp á þessum manni í
Breiðholtinu. Nei, ég skal sjá um það. Já, var það ekki, sagði hann og glotti
illskulega. Hvað var maðurinn að gefa í skyn? Hjólið stóð þarna ferðbúið á miðju
gólfi. Kommúnan fylltist óðum af fólki, umræðuefnin flögruðu á meðan menn voru
að koma sér fyrir í lágum hægindum og sessum. Nýkomna stelpan velti vöngum yfir
því hvort ekki væri hægt að skrifa sig inn í Mystík í Háskólanum, taka próf í
Tarot og Stjörnuspeki. Solla sagðist vilja hverfa frá sálfræðinámi og hefja
kennslu úti á landi, eins gott að verða brjálaður þar. Svo fríkað að hanga í
þessum háskólum! hló Svanur, það er allt hér! og benti á gagnaugað. Allt og sumt
er að nenna inn að ná í það. Í hverju ert þú? spurði Anna nýkomna. Ég er í
ferðalögum, svaraði Svanur, hann hafði farið á milli 50 og 60 tripp eða"
droppað" eins og hann kallaði það og gat rakið jarðsöguna í fáum dráttum og
haldið langar ræður um Guð, Sólina og Hitler allt skynjanir frá ferðum sínum,
enda titlaði hann sig gjarnan" ferðamann". Já en í hverju ertu? ítrekaði Anna.
Ég er sýslumaður, svaraði Svanur. Hvernig þá, hváði Anna. Ég sýsla við svo
margt, útskýrði Svanur og sagði frá því þegar hann hætti í læknisfræðinni, bara
kjarnaðist fyrir honum hvað hún er í raun og veru billeg. " Krabbamein og
niðurgangur eru innvortis, sífilis og fótbrot útvortis". Málvísindi, aftur á
móti, þau spanna allt sem er. Það voru þó tæplega hefðbundin málvísindi sem
Svanur lagði stund á. Eftir kerfisbundna ruglun allra skilningarvita var hann
farinn að sjá system í öllu. Hann hafði fengið þá vitrun að þegar tungunni er á
botninn hvolft kemur kjarni málsins í ljós. Nú orðið var það iðja hans að snúa
öllum orðum við: sál varð lás, fólk klof, rass zar. Anna, hugsaði Svanur
upphátt, þú ert eins aftur á bak. Jafn óskipulega og umræðuefnin gengu hin efnin
á milli: kaffi tóbak harðfiskur hass. Eftir einhverju furðulegu lögmáli bættust
alltaf fleiri við. Landar sem höfðu verið á Íslendingaslóðum og meðal annars
heimsótt Árnasafn og beðið með öndina í hálsinum eftir því að sjá handritin en
fýlan draup af prófessornum meðan hann talaði og benti í allar áttir: " Þarna á
þessu skrifborði er RITVÉL, þetta sem þið sjáið við veggina er kallað
BÓKAHILLUR". Hann er ekki alveg með fúlle fem, sagði konan hneyksluð.
Fylgdarmaður konunnar hló og skellti sér á lær þar sem hann sat flötum beinum á
gólfinu. Viðstaddir mældu manninn og konuna út eins og þau væru af af annarri
plánetu. Konan var með varalit og veski. Svo ankannanlegt að sjá manninn sitja á
gólfinu í dökkum jakkafötum og þröngar buxnaskálmar drógust upp á miðja kálfa.
Maðurinn tók upp pela og bað um að hann yrði látinn ganga hvað hann og gerði
eins og lýsisflaska sem menn snertu með tveimur fingrum til að handlanga hana
áfram til næsta manns. Þetta var blaðamaður og óskaði eftir samstarfi við að
gera prógramm um ungt fólk sem kemur til Kaupmannahafnar og verður fyrir nýjum
áhrifum, reynir fíknilyf og tekur þátt í annars konar sambýlisháttum en það
hefur vanist. Hann hafði í huga útvarpsleikrit, jafnvel í viðtalsformi við þetta
unga fólk sjálft. Andri kvaðst ekki hafa áhuga á þessu fyrirtæki, í fyrsta lagi
væri hann aðeins gestkomandi hér og í öðru lagi þótti honum verkefnið rislágt og
þiggjandalegt: það er enginn munur á brennivíni og hassi nema stigsmunur. Auk
þess væri honum mjög á móti skapi að gera útvarpsefni sem hefði ákveðinn
útsendingartíma. Njörvun dagskrár í fyrirfram ákveðnar einingar í mótsögn við
lífið og þar af leiðandi lifandi list. Ég þyrfti heilt kvöld að ráða útvarpinu
og fá það til afnota með öðru fólki. Útvarpsráð myndi aldrei samþykkja það,
sagði maðurinn ákveðið. Auðvitað, sagði Andri, útvarpið er málgagn
borgarastéttarinnar. Hjá okkur fá jafnvel kommúnistar að koma boðskap sínum á
framfæri mynduð þið hleypa mér og öðrum frjálslyndum mönnum í hljóðnemann?
spurði blaðamaðurinn og hló léttilega. Borgarastéttin kemst ekki af án
verkalýðsins, svaraði Andri þurrlega. Aftur á móti þrífst verkalýðurinn fyrst
þegar honum hefur tekist að losa sig við borgarastéttina. Ég er á móti ofbeldi,
sagði sá frjálslyndi, ef nýtt þjóðfélag þarf að kosta eitt einasta mannslíf þá
er ég á móti því. Þetta vakti almenna kátínu líkt og þegar lítið barn lætur uppi
einfalda en aðlaðandi heimsmynd. Borgaralegu þjóðskipulagi var komið á með
blóðugum byltingum, áréttaði Andri, því er viðhaldið með styrjöldum og arðráni
út um allan heim. Lýðræði er bara lag sem er blístrað þegar kapítalismanum
vegnar vel. Strax og á móti blæs er plötunni snúið við og lúðrasveitin spilar
hergöngulög. Krakkar mínir, er ekki voða langt síðan þið hafið komið heim?
spurði konan. Blaðamaðurinn benti á jakkann sem Svanur var í og sagði sáttfús að
svona jakka hefði Davy Crockett átt. Andri brást við hart og sýndi fram á hve
borgaralegt það væri að tengja fatagerðarhefð frumbyggja Ameríku þessu
imperíalisma afstyrmi sem maðurinn nefndi. Ætli hann sé mikið imperíalískari en
vindillinn sem þú ert að reykja? sagði konan. Vindillinn skerpir andstæðurnar í
því próletaríska andrúmslofti sem ég hrærist í, svaraði Andri, en íþrótt hans
var að grípa öll orð og sýna fram á ideólógískan bakgrunn þeirra. Þetta þótti
aðkomufólkinu full strembið á fastandi maga og sögðust vera farin út að borða.
Eiríkur og Magga duttu inn úr deginum með fangið fullt af blöðum. Þau voru að
koma frá því að sjá Rauðu kvenliðasveitina, fyrstu kínversku kvikmyndina sem
Vesturlandabúar fengu að skoða frá því í Menningarbyltingu. Fyrr um daginn höfðu
þau verið að dreifa Landhelgisáróðri. Það hvarflaði ekki að Eiríki að setjast í
hægindin sem stóðu til boða í sessum og gólfpúðum heldur sótti hann tvo stóla
inn í eldhús. Hann var kominn með herraklippingu og til fara eins og
skóladrengur á hausti. Samt ekkert hjá Möggu í pilsi niður fyrir hné og það sem
meira var og Njáll hefði látið segja sér þrisvar: Hún var í brjóstahaldara! Í
framhaldi af því hlaut að vera óhætt að spyrja hver munurinn væri á þeim og
streita fólkinu? Svarið var í Rauðakverinu: " Hinn sanni byltingarmaður hreyfir
sig meðal fólksins eins og fiskur í vatni". Fannst ykkur myndin ekki yndislega
hallærisleg? spurði Solla. Þar sem ástarsenurnar koma hjá okkur eru handabönd og
augnaráð full af trúnaðartrausti hjá þeim. Fólki sem búið er að framkvæma
Byltinguna býður maður ekki upp á röfl, sagði Eiríkur. Það er að bræða stál. Já,
sagði Magga, af hverju þurfa vinstrimenn endilega að lufsast með hár og skegg og
reykja sig í kaf eða sökkva í sýru? " Et sygt samfundssystem skaber i förste
omgang syge oprörere", sagði Andri og bætti við að hann sæi ekki hvernig það
samræmdist marxismanum að vera orðinn hlaupatík hjá íslenska útgerðarauðvaldinu.
Þegar við segjum Marxisminn, þá meinum við hinn lifandi marxisma sem leikur
starfrænt hlutverk í lífi og baráttu alþýðunnar ekki marxisma í orðum, sagði
Eiríkur Tse-Tung. Þessi mynd minnti mig á Vefarann mikla frá Kasmír, sagði
Andri. Muniði ekki Stein og Diljá, þau voru alltaf að þrýsta af alefli hvort
annars hendur og horfa drukknum augum hvort á annars varir? Ert þú enn að drabba
í skáldskap? spurði Magga eins og stálpað barn hefði verið staðið að verki með
snuð. Ritmál sem orsakar ekki þróun á borð við ódýra brennsluaðferð á múrsteini
handa þróunarlöndunum er dautt og ómerkt, afgreiddi Eiríkur eins og apótekari.
Vandamál stalínista og maóista er að þeir ná ekki að fóta sig í Nútímanum,
svaraði Andri. Kunna ekki rassgat að kommúníkera. Halda að það sé smávandamál.
Einfaldanir þessara hópa eru hryllilegar en samt sem áður halda þeir uppi
ákveðnum verðmætum sem aðrir hafa yfirgefið. Stéttabaráttan og Neisti eru helstu
málgögn rómantísku stefnunnar í dag. Hvað er að frétta af Dodda? spurði Eiríkur
til þess að ansa þessu ekki. Solla rétti honum síðasta kort. Að lestrinum loknum
ferðaðist kortið á milli þeirra, það var póstlagt í Góu á Indlandi og þau rýndu
í það eins og til að leita svara. Óneitanlega ber þetta vott um fullkomið
agaleysi, sagði Eiríkur, hann virtist hafa rifið sig upp í kraftmikinn marxisma
og hafnar síðan í botnlausri mystík og búddisma. Lagfæra þarf setningu gamla
mannsins um að stéttabaráttan sé hreyfiafl sögunnar," stéttabarátta og stöff"
væri nær lagi, sagði Bylgja. Tilkoma þessara lyfja er alveg tvímælalaust í
félagslegu samhengi, mótmælti Eiríkur. Trúhneigðin er þjóðfélagsleg afurð, sagði
Marx og að í mannlegum reynsluheimi fyndist ráðning á öllum þeim uppákomum sem
leitt gætu kenninguna út í dulhyggju. Andri sagðist vilja nota alla stimulanta
sem hægt væri að komast yfir, missa ekki af neinu. Ég hef marga grunaða um að
þjást einfaldlega af græðgi, sagði Bylgja. Þessi leitun eftir" hæsta stigi"
kommúnismakenninganna, ultrastefnu sem leyfir engar málamiðlanir, fullkomlega
dogmatískri og einstrengingslegri, er það ekki sama tilhneiging og eiga nýjasta
bílmódelið? Andri sagðist ekki vera hissa á því að smáborgaradóttir héldi uppi
svona diskúr, einmitt svona hlutu smáborgarabörnin að tala samkvæmt Marx. Pabbi
minn er verkamaður, hló Bylgja, það er pabbi þinn sem er heildsali. Mamma mín er
verkakona, flýtti Andri sér að bæta við. Nema hvað, allar konur eru verkakonur
um leið og kallinn fer frá þeim, sagði Bylgja og sópaði prjónadótinu sínu ofan í
skjóðu, reis á fætur, rixaði yfir gólfið og plaköt stóðu rétt í loftinu þegar
hún skellti hurðinni. " Woman is the nigger of the world", sönglaði Solla.
Hafiði séð hvernig Fromm tuskar Marcuse í Analytische Sozialpsychologie und
Gesellschaftsteorie? spurði Andri og setti um leið í gang hanaslag. Stelpurnar
rottuðu sig saman í eldhúsinu en strákarnir tóku púlsinn á Heimsmálunum. Á meðan
þeir töluðu bjó um sig tilfinning um að heimurinn breyttist, að þeir breyttu
heiminum með orðum sínum. Þess vegna hlustuðu þeir aldrei hver á annan heldur
kepptust við að breyta heiminum, skapa heiminn hver í sinni mynd. Hann hafði
aldrei verið jafn sjálfum sér nógur, jafn algerlega á eigin spýtur. Það var engu
líkara en aukaatriðin hefðu skolast burt og aðalatriðið stóð eftir ótruflað: "
Þú ert þú". Eins og ferðin hefði gert honum kleift að losna frá sjálfinu sem
hversdags byrgði honum sýn. Eins og geimfari sem laus undan þyngdarsviði jarðar
sér hana hrærast í réttum hlutföllum innan um stjörnur og tungl. Hvernig sem
hann skoðaði hug sinn fann hann ekki örðu af þeirri áhyggju sem hafði þjakað
hann áður. Svo algerlega hafði hann endurheimt sjálfan sig að hann gat horfst í
augu við allar sínar fyrirmyndir, þær bara hringsóluðu hver á sínum stað líkt og
Júpíter, Venus og Marx. Strax og hann væri lentur ætlaði hann að hraða sér á
fund Bylgju og skýra henni frá niðurstöðum ferðarinnar. Húsin mótuðust smátt og
smátt út úr myrkrinu, bleik og marsípanleg. Einhver disneyblær yfir öllu.
Nýútskriðið fótaferðafólk breyttist í Andrés Önd, Litla Stygga Úlfinn og þarna
ummyndaðist kelling með fransbrauðslengju í Dísina með töfrasprotann. Þetta var
mjúk lending. Íslenska stelpan sem hafði komið í gær sat bergnumin við að blása
sápukúlur, þyrlaði heilu sólkerfunum út í herbergið og fylgdist með þróunarferli
hverrar veraldar um sig þar til hún sprakk. Svanur sat hugfanginn við að raða
flöskum og náði svona algeru sambandi við efnið að það var engu líkara en glerin
bráðnuðu saman á samskeytunum og upp rann flöskuturn, sívalur og skakkur eins og
þessi í H.C.Andersen eða var það Písa? Andri horfði á myndina af Karli Marx sem
Doddi hafði málað yfir allan vegginn andspænis gluggunum: jólasveinsandlitið með
döpru stingandi augun. Margt benti til að Doddi hefði Nútímann á valdi sínu,
héldi að minnsta kosti í einn þráð. Hann hafði þorað að kosta öllu til, kasta
öllu frá sér. Frammi í eldhúsi sat þjóðakokkteillinn og fór með Faðirvorið til
að gefa hvert öðru hugmynd um hvernig málin hljómuðu. Svanur ruglaðist og
byrjaði aftur þrisvar. " It's much longer than the Swedish", sagði sænska
stúlkan áhyggjufull. Hún bar einkennishúfu með hamri og sigð og prófíla helstu
byltingartrölla í derinu. Er þetta ekki besta kjöt í heimi, sagði Andri og braut
rif úr hryggnum sem stúlkan hafði komið með heiman frá Íslandi. Þetta er eins og
að vera kominn heim. Þetta ert þú. Ögh! Þetta er eins og svitakirtlar, sagði sú
sænska og lét bitann út úr sér aftur. Andri horfði á hann gubbast út úr henni og
rísa upp nýfætt lamb sem reyndi að standa í lappirnar og brölta í átt að dýnunni
þar sem Sólveig hafði koxað í öllum herklæðum. " Guðs lambið sem ber syndir
heimsins", dæsti Svanur um leið og hann strauk fituna úr glansandi yfirskeggi og
hökutoppi. Hann var með ljóst hár niður á herðar, klæddur leðurjakka með síðu
kögri: hárafar og búningur Buffaló Bills. Undarlegt hvernig sýran eins og reif
grímuna frá andliti fólks og flakandi sárið útútvarpaði innstu hugrenningum.
Andri var alveg viss um að þessi sænska og ameríkaninn væru í vitorði með
Kvennahúsinu, send hingað til að hafa gætur á honum. Hva, ertu að fara? sögðu
þau nær samtímis þegar hann gerði sig líklegan til að yfirgefa herbergið.
Ameríkaninn stillti sér meira að segja upp í gangveginum. Neinei, bara skreppa á
kló, sagði hann og dáðist að yfirvegun sinni. Af ásettu ráði skildi hann
yfirhöfnina eftir á stólbakinu. Þegar hann var kominn fram greip hann slöngubút,
tengdi úr vaskinum í klósettið og lét renna sem svaraði pissbunu. Ýtti
útidyrahurðinni frá stöfum og lét varlega á eftir sér. Saup hveljur í svölu
morgunlofti, úti var hvergi sála, bara hundar og kettir sem snuðruðu í rusli án
þess að vera sér meðvitandi um þátttöku í alternatívri sambúðartilraun.
Kristjanía samanstóð af aflögðum herskálum og íslenski þjóðflokkurinn hafði lagt
undir sig álmu í yfirmannabústaðnum, sumir bara í stuttu orlofi frá puðinu heima
líkt og eldri kynslóðin fór á Skoðsborg. Aðrir pældu í að skjóta rótum, rækta
sér til matar, vinna leðurmuni og selja í grannríkinu Kaupmannahöfn. Við
innganginn mætti Andri góðlegum borgara með skjalatösku sem ávarpaði hann með
góðum degi, kvaðst hafa lesið um hippafríríkið Kristjaníu í blöðunum og drifið
sig að skoða. Stórhrifinn, sagðist sjálfur hafa tekið þátt í fyrstu
tjaldferðunum upp úr 1920. Hvar áttu heima? spurði maðurinn og á samri stundu
hljómuðu í vitund Andra öll jólaböllin og: Síðan komu hlæland, grátland,
stappland og hoppland hvert á fætur öðru. Ég á heima á Innlandi, sagði Andri.
Innlandi, já, svaraði maðurinn, er gott undir bú þar? Þar eru þjóðartekjur
óþrotlegar og deilast jafnt og óskipt niður á íbúana, sagði Andri. Hvar er
Innland? spurði maðurinn, greinilega njósnari. Innland er undirniðri, svaraði
Andri, undirniðri er annað líf sem er miklu raunverulegra en þetta sem blasir
við og er í raun og sannleika sjónhverfing. Það var engu líkara en hann hefði
staðist próf, maðurinn rétti honum höndina og þeir runnu saman í handtaki, en af
því að Andri kreisti ögn fastar kom aflsmunurinn fram í litlum hnúðum á
herðablöðum mannsins og þegar hann kreisti öðru sinni spruttu út vængir og
maðurinn flaug á brott með hatt sinn og tösku. Hellulögð strætin útvörpuðu
skónið aldanna. Á bak við borgina sem höfð var til sýnis bjó fyrrum höfuðborg
Íslands, hann bara vissi ekki hvar. Fyrir bragðið var hún alls staðar: hlið við
hlið stóðu húsið þar sem sjálfstæðishetjan brann, stiginn þar sem þjóðskáldið
hrapaði og síkið þar sem Íslands óhamingja glennti upp ginið. Ekki nóg með að
dagurinn stefndi í þúsund ár, hvert fótmál var heimsálfa. Öðru hverju skellti
Andri sér upp að vegg á meðan skrifstofuherinn marséraði fram hjá, ný og ný
flóðbylgja út úr sírennsli strætisvagna. Þúsundfætt skrifstofumaskína tifaði um
stéttar og stræti og skimaði eftir sjálfri sér í búðargluggum. Hver og einn
fangi í sínu andlitsbúri, augun eins og tveir kanarífuglar, hoppandi og skimandi
alltaf sömu spönn. og tóku ekki eftir því að búrið var opið, þótti jafnvel
einfaldara að hafa lífið svona klippt og skorið í stað þess að una í eigin
hugarleikhúsi þar sem smámunaskilrúmin höfðu verið slegin niður og í ljós kom
höll, Hversdagshöllin. Hann hafði aldrei lagt sig eftir að rata vildi koma að
hlutunum eðlilega því staðir líkt og fólk áttu rétt á að gefa sig fram þegar
þeir væru tilbúnir. En hér var eitthvað í veginum, kennileiti fóru undan í
flæmingi þegar hann krafði þau sagna. Þarna stóð símaklefinn á sínum stað fyrir
utan marsípanbúðina, en þar sem húslengjan átti að vera hafði verið slegið upp
skíðgarði úr óheflaðri furu. Handan við grindverkið sá hann hálslanga risaeðlu
drúpa höfði í biðstöðu. Hann smeygði sér í gegnum grindverkið og klofaði yfir
tréverk sem hafði verið neglt fyrir inngöngudyrnar. Kvennahúsið í
Rauðsprettugötu var bleikt og bar utan á sér borða með herhvöt til allra kvenna.
Dyrnar voru læstar og skilti á hurðinni bandaði frá karlmönnum. Ekki var minnst
á önnur dýr. Í bakgarði stóðu tvær tylftir af öskutunnum vörð um brunaútganginn.
Bakdyrnar reyndust ólæstar en stigarnir yfirkomnir af drasli, tómar flöskur og
aflögð búsgögn. Þykkur ryksalli lá yfir handriði og stiga og hljóðlaust
fótatakið markaði spor í þrepin hæð af hæð. Svo langt sem augað eygði sá yfir
þakbreiðurnar, turna og spírur en afsteypur af englum og guðum dönsuðu yfir
borginni innan um auglýsingar. Risaeðlan var komin á stjá, hlykkjandist um
svæðið með járnkúlu í keðju og lamdi henni með offorsi í brandvegginn: dumbt
höggið hríslaðist um alla framhliðina. Hann skreið upp eftir gömlum dívan,
strauk ryk af spegli, varp öndinni á stigapalli, reyndi læstar dyr og hélt áfram
að skríða upp þröngan stigann. Nálægt miðju húsi stóðu dyr í hálfa gátt og barst
til eyrna kvennamál. Er det ikke fantastisk at man er fri for at skulle stå og
spejle sig her om morgenen? Jeg er sikker på at det er en eller anden
selvoptaget mandschauvinist, der har opfundet spejlet. Rifjaðist upp fyrir
Andra" opni fundurinn" frá því um daginn. Spurningarnar minntu á Guðsþjónustuna
í gamla daga nema nú var ekki spurt: " Hverjir trúa á Lausnarann?" heldur: "
Réttið upp hönd sem hafið fróað ykkur". Sem betur fer var bara verið að tékka á
konunum þannig að þessar örfáu kallhræður voru stikkfrí. Næsta spurning: "
Réttið upp hönd sem fáið ekki fullnægingu". Andri ætlaði ekki að verða eldri
þegar hann fann eins og goluþyt við eyrað á sér. Bót í máli að meiripartur
kvenkynsins rétti upp hendina, nema nokkrar kvensur við háborðið, allar í
duggarapeysum og svældu pípur. Nú kom köttur fram á skörina að éta fisk úr skál,
setti upp kryppu og velti um skálinni svo innihaldið steyptist yfir drenginn.
Naumast hafði hann náð að svipast um í eldhúsinu þegar stúlku á náttserk bar að
blaðskellandi og setti upp ekki minni kryppu en fyrirrennari hennar: hvæsti,
skyrpti og þeytti yfir hann spenvolgri nýmjólk. Fyrirgangurinn reif upp á
rassgatinu heilt kvennabúr sem kom hlaupandi fram og jók hver við öskur annarrar
þegar þær sáu hver var kominn. Bylgja hafði greinilega ekki borið honum vel
söguna: ein tók sóp, önnur skörung og svo framvegis potta og pönnur og bjuggust
til að reka útskryppið öfugt niður brunastigann þaðan sem það var komið.
Valkyrja á nærbuxum setti sig í sjálfsvarnarstellingar eftir einhverju austrænu
kerfi og sneri til skiptis að honum hægra og vinstra lófablaði. Stjarfur stóð
hann andspænis þessum vígbúnaði en náði því næst í öskur sem hann átti ofan í
sér alveg síðan Tarzan og framkallaði við það andartaks hik sem dugði til að
ryðjast í gegn um hersinguna alla leið fram í samverustofu. Bylgja! Á samri
stundu flaug skörungur við eyrað á honum og stakkst í vegginn, sópurinn fylgdi
fast á eftir en Andri skaust eins og köttur upp á skenk og þaðan í ótrúlegu
stökki yfir í hillusamstæðuna: BYLGJA! Upp úr hillubrakinu ætlaði hann að
freista útgöngu út um aðaldyrnar en júdókonan sá við honum, setti fyrir hann
fótinn svo hann endastakkst inn í fatahengið og beið endalokanna þegar dyr
opnuðust og Bylgja stakk út syfjulegu fési: Var einhver að kalla á mig? bylgja,
korraði hann í stálgreip konunnar sem laut æ nær eftir því sem hún herti takið
og loks átti hann ekki um annað að velja en geispa golunni eða bíta í nefið á
henni. andri, gleypti Bylgja. Kondu! öskraði hann og reif upp hurðina og sentist
niður stigana. Hann leit ekki um öxl fyrr en hann var kominn niður, jú, Bylgja
fór fyrir hersingunni þótt auðvitað væri engin trygging fyrir því að hún væri á
hans bandi. Leikurinn barst niður götuna þar sem þverflautudeild lúðrasveitar
kvennadeildar Hjálpræðishersins marséraði í neonbláum sokkum með svartri línu
eins og ýsa eða var það þorskur? einhver fiskur. Þegar þær sáu fólkið koma
hlaupandi tóku þær út úr sér flauturnar og lögðu á flótta niður götuna, þá
Andri, síðan Bylgja og loks kvennabúrið. BÖLGE! drundi júdóstúlkan á eftir þeim.
II ÓMINNI Það er með ólíkindum hvað atburðir geta horfið sporlaust úr minninu.
Svo iðulega sem Bylgja og Hringur útmála fyrir mér eitthvað sem hefur gerst og
ég reyni að leyna því hvað ég kem gersamlega af fjöllum, þykist muna, læt mig
ráma í. Þau horfa á mig tortryggin: Manstu þetta virkilega ekki? Við fórum á
Kastarholuna og Hringur læsti sig inni á klósetti. Jú, mig rámar eitthvað í það.
Bylgja horfir á mig áhyggjufull og hristir hausinn. Það er til nokkurs að fara
með þig út að borða! Jú, alveg rétt, nú man ég það, segi ég alveg blankur.
Hversu mikið af lífi mínu er þannig farið forgörðum? Ævi mín, ég virðist gleyma
henni jafnóðum og hún líður. Ef ég nóta ekki atvikin niður frá degi til dags er
engu líkara en ég hafi aldrei upplifað þau. Heilaböndin séu búin og núið taki
yfir það sem var fyrir hendi. Rétt í þessu var ég að uppgötva að ég er búinn að
gleyma fornbókasalnum. Ég finn fúkkalyktina, búðarholan kviknar fyrir
hugskotssjónum, dimm og djúp á bak við kirkjuna. Borðin svigna eins og í
raunveruleikanum, gólf og hillur troðstoppuð af bókum og blöðum en sjálfur
fornbókasalinn er gufaður upp. Ég gramsa og róta í hugskotinu, máta hina og
þessa, held andartak hann sé fundinn en það er þá húseigandinn. Finn hann strax,
tálgaðan og leiddi reiðhjól með körfu, átti húseignir úti um allan bæ og gekk á
milli eins og umrenningur, hélt jafnvel til í kyndiklefum eigin húsa. En
fornbókasalinn er glataður. Mér tekst að sarga fram gráan vinnuslopp, eltar
hendur, en andlitið hefur máðst út. Í huganum kem ég hjólandi, legg hjólið upp
að húsveggnum ýti upp hurðinni sem setur í gang bjöllu um leið og gengið er inn
í mannlausa búðarkytru, læt hurðina að stöfum og þegar ég sný mér við stendur
hann á gólfinu. Monsieur, vous désirez? Hvað er yður á höndum? Lyktin,
hendurnar, sloppurinn og nú rétt í þessu var að bætast við röddin: Monsieur vous
désirez? En andlitið er farið líkt og eyðilegging hafi tært upp hluta af
ljósmynd. Nema tæringin er í heilanum á mér! Þannig lætur gleymskan greipar sópa
um líf mitt án þess að vörnum verði við komið, eða hvað? Í stað þess að sýta það
sem er glatað hef ég reynt að festa það sem enn er til staðar. Fálma með
pennanum um fortíðina og skrifa hjá mér minnisverð atvik um leið og þau líða
hjá. Ef ég glataði þessum minnisbókum myndi ævi mín þurrkast út sem þeim nemur.
Bara ég hefði byrjað fyrr! NÝÁR Gleðilegt nýtt ár Takk fyrir gömlu! Orðin
auðvitað alltaf þau sömu og í fljótu bragði kann allt að virðast eins af því
breytingarnar gerast svo hægt að lífið lítur út fyrir að vera samt við sig.
Pabbi kannski full kippó fyrir fjölskylduboð. Berti mætir í fyrsta skipti með"
nýju konuna". Við sitjum og leikum gestaleikritið, vitandi allt um hana og hún
um okkur. Mamma í sínu nýársskapi særð og fjarlæg og síðan við systkinin fórum
að heiman hefur bæst við ásökun: " eftir er ég skilin". Heimsókn á æskuheimilið
soldið eins og að slá niður, þráðlaust samband foreldra og systkina afrakstur
heimilislífs sem er geymt en ekki gleymt. Oft hef ég brotið heilann um hvað
gerðist eiginlega á gamlárskvöld, ég meina þessu upphaflega úr því öll
gamlárskvöld upp frá því urðu misheppnuð. Áramótaskaupið er til umræðu, hver
vitnar fyrir sig og ber saman við fyrri skaup. Gamla manninum þótti það fyrir
neðan allar hellur. Mér fannst það bara sniðugt það sem ég sá af því, segir
mamma. Hvað meinarðu? Horfðirðu ekki á skaupið? Svo vitlaust! grípur pabbi fram
í, bara ekki hægt að bjóða fólki upp á það. Það á að vera vitlaust! Mér er alveg
sama, ég læt ekki bjóða mér upp á það, ekki Haddi Óla. Var það ekki fyndnara í
fyrra, segir Sirrý, varkár. Hvað skyldi fólk hafa talað um áður en Skaupið kom
til sögunnar? spyr sagnfræðingurinn í mér. Ræðu prestsins? Eitthvað sem allir
hafa upplifað saman en samt getað tekið einstaklingsbundna afstöðu til. Er ekki
voð voð voðalega erfitt að keyra úti núna? spyr pabbi og í kurteisisskyni taka
allir upp þetta umræðuefni: Nei bara mesta furða. En ef hann fer að hreyfa vind
er ekki að spyrja að því. Síðan koma sögur úr færðinni uns mamma kemur brunandi
með rauðkál og rauðbiður og skellir á borðið. Ég skil ekkert í henni Ernu að
láta okkur bíða svona með matinn! Mamma mín, þú veist eins vel og ég að hún Erna
kemur ekki, segir Sista þolinmóð. Ég er með grænmetissalat, hún getur borðað
það. Þetta er þó fjölskyldan hennar, hún kemst ekki fram hjá því þótt hún sé á
móti fjölskyldunni og allt það þá er hún þó fjölskyldumeðlimur. Þú ræður þessu
mamma mín, en ef þú ætlar að bíða eftir henni Ernu legg ég til að við pökkum
matnum inn í sellófan. Kemur Erna ekki! segja börnin vonsvikin og taka rispu í
hljómsveitarferli hennar: " Með líkum"," Súrt regn"," Gessovel" ... Gessovel!
kallar mamma og hryggurinn hafnar sig á miðju borði. Hérna Albert, er ekki voð
voð voðalega erfitt að keyra úti núna? Allir láta eins og ekkert sé og Berti
svarar spurningunni af kurteisi án þess að hún gefi tilefni til frekari spuna í
þetta skipti. Samtalsnálin í hausnum á pabba kemur alltaf aftur og aftur að
Berta svo þrúgaður af því sem einusinni gerðist þótt hann muni ekki að hann man
það. Við erum að stanga úr tönnunum þegar Erna birtist. Með henni er einhver
sláni sem kynnir sig ofan í barminn, mér heyrist hann segja Engill. Allir
keppast við að hrópa upp fögnuð sinn og mamma og Sista rísa á fætur til að kyssa
hana gleðilegt ár. Árið, segir hún annarshugar og horfir ásakandi á
beinagrindina á borðinu. Ég hendi munnþurrku yfir hræið. Þið komið ákkúrat í
desertinn, segir mamma ákveðin og drífur stól að borðinu. Greinilega ekki átt
von á fylgifisknum, vantar stól. Þetta er allt í lagi, ég þarf hvort eð er rétt
að skreppa, segir Keli og rís á fætur. Þarft þú að skreppa? hváir Sista ekki með
á nótunum. Þetta er allt í lagi, ítrekar Keli, bara augnablik. Einu sem haggast
ekki eru pabbi og Erna. Hvað er að sjá vettlingana þína Erna mín, segir pabbi,
út úr á öllum puttum. Þetta eru griplur, flýtir mamma sér að leiðrétta.
Skötuhjúin eru ekki ennþá sest, ég hef á tilfinningunni að þetta sé
vettvangskönnun, kjarnorkufjölskyldan staðin að verki. Erna er til fara eins og
Vetrarhjálpin, hver prjónaflíkin yfir annarri, sín úr hverri áttinni en í miðju
kafi plastikpils. Hárið þykka svarta eins og hrafnsvængur, búið að klippa það
allt af öðru megin. Engill í Alþingishátíðarjakka að ofan og flugmannabuxum að
neðan. Mamma siglir inn með ísfjall. Gessovel. Hvað er eiginlega með ykkur
krakkar, þið haggist ekki frekar en píanó, ætliði að láta ísinn bráðna.
Drengurinn brosir út í annað og spilar" Allt í grænum sjó" á bakið á Ernu. Eins
og píanó, hlær Erna hást, mamma þú ert æði, þú bræðir ísinn. Við sitjum og
slöfrum í okkur eins og siðaðar manneskjur. Börni gleyma að borða en háma þess í
stað í sig skötuhjúin. Mamma kontrólerar reglulega að allir séu að borða og um
leið og myndast eyða, segir hún" gessovel". Gessovel, og réttir skálina með
ískexinu að drengnum. Er hvítt hveiti í þessu? spyr hann hikandi. Því geri ég
fastlega ráð fyrir, segir mamma. Nei takk, segir pilturinn kurteislega. Það er
nóg til frammi, ítrekar mamma. Mamma, Engilbert borðar bara valsað hveiti, segir
Erna ákveðið. Maður bara botnar hvorki upp né niður. ég hef staðið fyrir eldhúsi
í fjörutíu ár og engan drepið enn, segir mamma. Strengduð þið einhver
áramótaheit? spyr ég létt, en það hlýtur engar undirtektir nema Engill, hann
bara talar svo lágt drengurinn að það er ómögulegt að heyra hvað hann er að
segja," hætta að teika" heyrist mér hann segja en það getur náttúrlega ekki
passað, og þó, best að fortaka ekki neitt á þessum allrasíðustu tímum. Gessovel:
nýaffrystar kökur bíða eftir að bráðna í munnvatni og kaffi. Mamma hellir í
bollana og ítrekar í hvert skipti: gessovel, smakkið á þessu, elsku fáið ykkur.
Meira kaffi! ítrekar mamma. Þið smakkið bara ekki á þessu! Af hverju situr þú
ekki til borðs og slappar af? Sitja! Eins og það sé ekki nógur tími til að sitja
þegar maður er kominn á Elliheimilið. Þú ert nú eitthvað eldri en við. Strengduð
þið einhver áramótaheit? spyr mamma til að klippa á fjasið. Hætta að reykja,
segir Keli sem rétt í þessu birtist með myndbandstæki í fanginu. En þú sjálf?
Já, segir mamma eins og hún hafi verið að bíða eftir þessari spurningu. Ég
strengdi mitt heit. Við lítum öll upp nema pabbi. Skyldi hún loksins ætla að
láta verða af því? Ég ætla til Kanarí. Þú til Kanarí? Skúringakona fer út í
heim! Ætlar pabbi? Hann ræður því náttúrlega sjálfur maðurinn. Hvað er með þig
Keli minn, spyr Sista, ertu eitthvað tæpur í dag? Keli hrasar um stofuna með
snúrur og klær. Mig langaði bara til að mamma þín sæi Skaupið, segir Keli, gerðu
svo vel Ásta mín, Skaupið er komið. Pabba þykir greinilega nóg um athyglina sem
þetta vekur og setur plötu á fóninn sem við gáfum honum þegar hann varð 65.
Haddi í guðanna bænum, hlífðu mér! hrópar mamma og tekur viðbragð eins og hafi
verið stigið ofan á líkþornið á henni. Mamma af hverju látið þið svona, segir
Sista. Bing Crosby söng" Cheek to cheek", pabbi hafði keypt þessa plötu upp úr
þurru fyrir jól og olli heiftarlegum geðshræringum líkt og hann hefði komið heim
með heróinsprautu í stað Southern Comfort. Hvað er að því að spila á þennan
blessaða fón? Þið vitið ekki hvað ég hef mátt þola, víprar mamma. Börnin safnast
að afa sínum sem dansar eins og fáni inni í innri stofu og tekur undir með
Crosby í viðlaginu: Dancing cheekto cheek Berti stendur á fætur og sýnir á sér
fararsnið. Fastir liðir eins og venjulega: mamma ráðfærir sig við hann um
baðherbergið, einhver óskiljanlegur leki í veggnum, brúnn taumur og með
reglulegu bili málningin flögnuð líkt og gígaröð eða lifandi sniglar skríði
innan undir málningunni og pústi fúkkalykt út í götunum. Í miðri upplausn byrjar
Brói að hlæja. Hristist af óstjórnlegum hlátri, svo mjór um axlirnar og allur um
miðjuna eins og bauja. Pabbi hækkar músíkkina: Dont fence me in! Við sitjum eins
og dæmd og horfum á Bróa. Útbrunnar tennur, skalli, kall fyrir miðjan aldur,
ávöxtur sem hefur dottið af heimilisvagninum og oltið út í skurð þar sem hann
úir og grúir af pöddum og möðkum. HÆTTU! öskrar mamma og kann ekki að slökkva en
endar með því að rífa plötuna af fóninum. Pabbi sekkur saman í stól. Krakkarnir
safnast í kringum Bróa sem hlær. Ég er ekki á bíl, segi ég þegar mamma lítur á
mig. Ég skal skutla honum, segir Berti og við hjálpumst að við koma Bróa á
lappir og klæða hann í og leiða hann hlæjandi niður stigana út. VAKNA Úr
brimöldu draumsins skolar mér upp að þessari hvítu strönd. Ligg andartak í
flæðarmálinu með vitin full af seltu, hrekk upp við að mjúkur sandurinn fer
allur á ið og ég er einn með rúmfötunum. Sé hvar Bylgja tínir á sig spjarirnar,
málar á sig augabrýr og hraðar sér í vinnuna. Hata þessa vinnu sem rænir henni á
hverjum morgni og skilar henni útþvældri á kvöldin. Þessi opinbera skrifstofa
með ofnum keyrðum á fullu fyrir lokuðum gluggum og skítugu gólfteppi þar sem hún
situr með tvær hendur tómar og á að metta hugga skjóta yfir skjólshúsi og sjá
farborða. Setningaslitur þegar hún er komin heim tautar yfir pottum andvarpar
meðan hún pissar jafnvel eftir að við erum komin upp í rúm. Hrekk við að mæta
mér í speglinum. Ég hef skipt um greiðslu. Eins og annar maður sé að reyna að
brjótast út á næturnar. Blöðin koma skríðandi inn um dyralúguna. Skothvellirnir
þegar hurðin skellur í morgunsárið hvell eftir hvell. Miður morgunn þegar ég
hleypi inn póstinum. Myrkrið eins og kolsvört tjöld fyrir glerinu í anddyrinu.
Jörðin auð og tóm og andlaus. Einn af þessum ekki-dögum sem gera ekki boð á
undan sér í almanakinu en fólki er nauðugur einn kostur að taka gilda. Rétt
grillir út í næstu blokk þar sem tveir trúboðar reyna að komast inn. Komast
hvergi inn. Alltaf sama munstrið: einn stór, annar lítill, burstaklipptir í
popplínfrökkum með paradísarheimt undir hendinni og enginn heima til að taka á
móti Fagnaðarerindinu. Öskukallarnir eins og fjölleikahús fara um götur og
garða, kíkja á glugga og hafa uppi háð og spé. Klæddir eins og tötrughypjur og
trúðar, einn í kjólfötum, þessi sem stjórnar sleðanum ekkert undir kúreka með
hanska og filtersígarettu, hjólbeinóttur ekki í skapi fyrir fíflalætin í
drengjunum. Ég fiska dagblaðið upp af gólfinu. Les forsíðuna á leiðinni upp
stigann: " Verkamaður í álverinu banar félaga sínum með hníf og særir annan áður
en hann steypir sér í ofninn". Mér verður litið út um gluggann eins og til að
öðlast samband við það sem ég var að lesa: fólk að paufast í hálf-rökkri, þreytt
rigning vafin í myrkrið, Himinninn blýþungur og grár. Drullugur klaki
endurkastar rafmagnstýru. Hrunin jólatré velkjast á grasflötinni. Ég sit og bíð
eftir fyrirmælum um að rísa á fætur. Malið í útvarpinu, mulningsvél sem gerir
allt jafnt: lík finnast lemstruð á götum í Ankara Grænlenskur togari landaði á
Akureyri Íbúðin öll út um allt svo heldur við sjóveiki. Sængurnar lafa fram úr
rúmunum, sumar komnar út á mitt gólf. Ætla kommóðuskúffurnar að fara að heiman?
Önnur hver hirsla virðist komin með gubbupestina: herbergisgólfin flóa í fötum,
óhreinatauskarfan löngu búin að éta yfir sig, ermar og skálmar lafa út um
munnvikin. Í holinu mætast leikföng fataleppar eldhúsáhöld. Riddari kemur
þeysandi úr eldhúsinu splundruð mannvirki í kubbum inn allan gang fallin hross
innan um stríðsmenn frá ýmsum tímabilum: miðaldariddarar blanda blóði við kúreka
indjánar í návígi við nútímahermenn lögga á mótorhjóli liggur á hliðinni en
sjónvarpsmenn með kamerur standa í hléi við hálfhrunda blokk og í miðjum
valkestinum einleikur maður á selló allt uppstoppað í þyrnirósarblundi á meðan
hershöfðinginn sefur. Straumur hermanna er stríðastur úr barnaherberginu og
smáþynnist í átt til annarra vistarvera stöku stríðsmenn ná alla leið inn í
stofu undir sófann þar sem þeir fela sig í myrkri ló og ryki. Hámarki nær
óreiðan í hjónaherberginu hjónarúmið blasir við með burtsviptum sængum saumavél
spýr frá sér efnisbútum á vinnuborðinu brotthlaupnir hnyklar með mismunandi
löngu skotti tölubox á hvolfi prjónar í feluleik. Gamall hægindastóll kiknar
undan fötum og þvotti, skór eins og kjálkar á beit uppgjör banka í bland við
launamiða á gólfinu en á skrifborði undir glugganum hlaðast upp tilkynningar frá
Pósti og Síma Rafmagns og Hitaveitu Bönkum og Sparisjóðum. Inni á baði hefur
tannkremstúpan ekki farið varhluta af gubbupestinni, kámugur vaskur og
spegillinn hálf blindur af tannkremsslettum, tampaxstautar vilja fara út í heim
og klósettrúlla gerir dregil á gólfið. Spurning hvort ég eigi að taka til eða
númera draslið þar sem það liggur út um öll gólf og afhenda skrá við innganginn:
nr.4 gardínuhringur nr.12 froskur nr.19 klósettrúlluhólkur nr.8 nærbuxur nr.13
sokkur Draslminjasafnið. Safnvörður Draslminjasafnsins er í verkfalli og hreyfir
sig ekki fyrr en berst afdráttarlaus viljayfirlýsing um að rísa á fætur og
hefjast handa. Líkami og sál verða að semja sátt og gera með sér málefnasamning
um aðkallandi aðgerðir. Tekst sálar- og búkflokknum að mynda starfhæfa
meirihlutastjórn eða eiga hvata- og draumóraöflin að leika lausum hala? Inni í
mér hlaupa stjórnmálamennirnir um ganga, skjóta saman nefjum í gluggakistum og
sýnast ábúðarmiklir frammi fyrir hæstvirtum blaðaljósmyndurum. Allir vita í
hvert öngþveiti stefnir ef aðgerðarleysinu heldur áfram. Þarna birtist loks
blaðafulltrúinn, fjölmiðlamenn koma hlaupandi með augu og eyru þjóðarinnar.
Líkama- og hafa gert með sér málefnasamning: fara á klósettið. Aldrei reikar
hugurinn jafn frjáls og á klósettinu. Eitthvað jarðsamband líkama meðan hugurinn
ólmast eins og gasblaðra sloppin úr greipum grátandi barns. Klósettið er
magnaðasta vistarvera hverrar íbúðar. Innvolsið í klósettkassanum, hvílík
meistarasmíð, hvaða snillingur hefur fundið þetta upp? Nafnlaus velgerðarmaður
mannkyns. Hugsa sér ef maður þyrfti að bera vatn í fötum upp á fjórðu hæð! Að
maður skuli ekki helga þessu kraftaverki litla lofgjörð á hverjum degi.
Kraftaverkin ganga inn í hversdaginn. Hversdagurinn er fullur af kraftaverkum!
Heima var baðherbergið eina herbergið sem hægt var að læsa. Borg, Þessi litla
dimma hola breyttist í kvennabúr, speglasal Alltaf þegar ég sit á klósettinu
finnst mér ég verða að ganga úr skugga um að það sé læst. Í undirvitundinni á ég
von á barsmíð. Það er Berti. " Ég drep þig Manni merarostur!" Af hverju er hann
svona reiður? Jú, hann vildi ekki hafa mig með og ég horfði fýldur út um
stofugluggann hvar þeir fettu sig og brettu upp á skúr. Berti baðaði sig eins og
venjulega upp úr aðdáun viðhlæjenda. Í miðjum klíðum rek ég hausinn út um
gluggann og æpi: Berti meig líka undir í nótt! Hlé kemur á leikinn, Hreinsandi
hlátur Berta, svo fjarstæðukennt. Blossar upp í honum reiðin þegar hann finnur
áburðinn festast við sig. Glott félaganna. Burstaklippt bræðin von bráðar í
stiganum eins og SS-sveit að sækja Önnu Frank. Flóttinn inn á klósett, í fátinu
dettur lykillinn úr skránni fingramorið slæst um að stinga honum í skrána: lok
lok og læs áður en krumla hrifsar í húninn. Manni lygari, ég drep þig! Fyrir
bragðið er ég reiðubúinn til að sitja á klósettinu alveg þar til pabbi kemur
heim. Íbúðarbjallan hringir. Maður í svartri kábojskyrtu og gallabuxum sem
undirstrika aldurinn. Ég hefði skipað honum sess í jaðrinum á einhvers konar
leikhúsvinnu, ljósamaður, proppari, kannski fyrrverandi ballettdansari. En hann
er meðvitaður um sjálfan sig sem pípara og dettur ekkert annað í hug en
vaskurinn, æðir í gegn um mig þar sem ég stend í dyrunum og rakleiðis inn á bað.
Allt í einu er ég kominn með ókunnugan mann inn í íbúðina sem gerir sig
heimakominn, krýpur við klósettið, pantar meira ljós, gerir til hendurnar eins
og hann ætli að fremja listrænan gerning. Kvartar undan því að vaskurinn sé ekki
í flútti, vatnslásinn þurfi að vera lengri, hvernig mér detti í hug að kaupa
danskt blöndunartæki. Eru skandinavar ekki svo pottþéttir? Ekki í vöskum, elsku
barn. Hverjir eru þar? Þjóðverjar, Vestur eða austur? Í vöskum eru bara einir
Þjóðverjar, segir hann og leggst á bakið, byrjaður að skrúfa en ég held á
vasaljósi og lýsi framan í hann. Óneitanlega óvenjuleg stelling á bláókunnugum
mönnum ef ekki er hafður í huga formálinn. Hann talar eins og véfrétt og er
ekkert að hirða um að botna setningarnar. Hvað eru hinir þá? Rússar, segir hann
og grettir sig um leið og hann reynir að losa um hnéð. Ég held áfram að lýsa
framan í hann án þess að vera viss um hvort hann þurfi á ljósinu að halda. Hvað
gerðist? spyr Hringur og horfir á manninn engjast sundur og saman á gólfinu.
Þetta er pípulagningamaður. Þetta er pípulækningamaður, hvíslar hann að Dröfn.
Píkulækningamaður? hváir Dröfn upphátt og hóstar. Ég reyni að banda þeim frá með
lausu hendinni en píparinn sest upp utan við allt snakk, lítur í kringum sig með
hvar er svip og fellir úrskurð: Vatnið af húsinu. Ég virði hann fyrir mér þar
sem hann skeiðar á undan mér niður stigana. Undarlega sjálfstæð kúluístra.
Útskeifur og lyftir löppunum sérkennilega hátt, meðvitaður og einbeittur eins og
hann brýni í sífellu fyrir sjálfum sér: " nú er ég að ganga niður stiga".
Hvernig ætli sé að vera svona maður, hugsa ég og reyni að lifa mig inn í
hlutverkið með því að taka forystuna og æða inn í iður blokkarinnar: taugakerfi
með leiðslum, rörum og krönum. Píparinn drepur fingri á nokkur rör áður en hann
ræðst með offorsi á krana sem hann skrúfar fyrir í ofboði. Inntakið, segir hann
ábyrgðarfullur eins og til að vígja mig inn í athöfnina. Allir þurfa umbúðir um
sitt starf, læknir jafnt sem pípari. Hverjar eru umbúðir mínar? Eins og píparinn
hafi verið að hugleiða það sama því hann spyr á leiðinni upp hvort ég sé
rithöfundur. Af hverju heldurðu það? Svo sjaldgæft að hitta fullfrískan karlmann
heima fyrir hádegi. Er hann byrjaður að blubbsa? spyr Hringur og ég tek hann á
mjöðm til að sjá hvernig haframélið þéttist í vatnsleginum, kúlurnar senda frá
sér gufustróka um leið og þær springa og Hringur hrópar: Blubbs! Einusinni var
hnötturinn svona sjóðbullandi, segi ég, svo kólnaði hann smátt og smátt og
skildi eftir vatn á yfirborðinu sem sólargeislarnir kveiktu í líf. Einusinni var
enginn til nema Guð og tvö Hjón, endursegir Hringur Fyrstu Mósebók, svo skapaði
Guð Vítamínin. Orðaflaumurinn heldur áfram óstöðvandi, ekkert getur stöðvað
hann, ekki einusinni orðleysið því ef hann skortir orð segir hann bara"
rúllupylsa". Þetta er svona" rúllupylsa" segir hann um vasatölvuna. Væri ekki
öruggari þótt hann hefði sjálfur búið hana til. Það er lóðið, hann skapar
heiminn jafnóðum. Útsalan hefst í dag, hjakkar útvarpsþulurinn. Þegar
morgunverðarsöngleikurinn stendur hæst hleypur Hringur niður af bekknum, tekur
þríhjólið og gefur í fram á klósett. Ef maður gæti verið eins og börnin leika
sér. Allt undir kontról af því þau búa til allt sjálf, eru sjálfum sér nóg og
hafa svo algera sköpunargáfu að þau geta brugðið sér í allra kvikinda líki.
Skipta um ham, hamsleysið. Pabbi ég er búinn! Þessi virkni, óhemjuathöfn. Bunkar
af teikningum liggja eftir einn morgun. Ómæld kubbaverk. Talað og sungið í
klósettrúlluhólk. Hvað er það sem fjötrar mig? Fyllir mig efasemdum eins og
kvef? Stoppar mig upp? Ertu eyrnalaus? Hann stendur í dyrunum með buxurnar á
hælunum og fullkomið vald á rifrildisforminu þótt hann kunni ekki að skeina sig.
Það er ábyggilega orðið hart, nöldrar hann höktandi fram ganginn í
nærbuxnahaftinu. Í gamla daga byrja ég í uppbyggilega tóninum um leið og ég hef
á loft klossitipappírinn Í gamladaga var allt ónýtt, segir hann með hausinn á
milli hnjánna með hausinn eins og fullt tungl á milli hnjánna væri
skáldsögulegra. Sko, þetta er tónninn! segi ég. Allt ónýtt! Ég hef séð það á
Þjóðminjasafninu, meira að segja fólkið var dottið í sundur. Ég get bara sagt
þér það, Hringur minn Kardimommutónninn, að einusinni var" í gamla daga" í dag
og" í dag" á eftir að verða í gamla daga. Hvernig þá? Nú beinagrindin á
Þjóðminjasafninu maður, einusinni var hún lifandi eins og ég og þú, átti pabba
og mömmu, systkini og börn. Verðum við grafin upp þegar við erum orðin að
beinagrindum? Mér rennur kalt vatn á milli skinns og hörunds yfir því hvað hann
getur gengið hreint til verks. Nei, en það á áreiðanlega eftir að koma annað
fólk á eftir okkur og kannski fer playmóið þitt á Þjóðminjasafnið og börnin koma
á sunnudögum að skoða í glerkassana og pabbi þeirra les fyrir þau: " Fannst í
jörðu þar sem áður munu hafa verið Undraheimar. Sennilega einhvers konar
leikföng". Vita þeir þá ekki að það er playmó? Nei, þeir vita það nefnilega ekki
Hálsaskógartónninn, allir playmóbæklingar týndir og enginn sem getur sagt þeim
það. En hvernig geta þeir fundið playmóið mitt í mold úr því ég fæ aldrei að
fara með það út? Nú blokkin verður kannski ekki lengur til og allt komið á tvist
og bast. Verður kardimommusprengja? Nei, Tíminn, Tíminn er sterkari en allar
sprengjur til samans, hægt og rólega lætur hann allt frá sér, menn og dýr og
leikföng Hugsa meðan ég klæði hann í sokkana: hvað það er gaman að klæða hann í
sokkana. Höfuð hans undir hökunni á mér, banka í löppina sem á að lyftast til að
við þurfum ekki að gera hlé á samræðunum sem aldrei lognast út af heldur fara
sífellt í gang við athugasemdir og spurningar. Rigningin hefur breyst í slyddu
sem sækir í sig veðrið og kyngir niður snjó Í dag ætla ég að vera inni,
tilkynnir Hringur, ég er með hósta. Hóstar fyrir siðasakir. Bara búinn að fá
nóg, getur alveg hugsað sér að taka pásu. Ég ætla að vera með hósta í dag og á
morgun og morgun svo er mér batnað. Ekki amalegt að geta gert atvinnurekendum
áþekk tilboð. Auk þess hefur hann ekki tíma, byrjaður að hlaupa um með rautt
handklæði orðinn Supermann. Supermann? Já. Geturðu allt? Já. Geturðu fundið
leikskólatöskuna þína? Og Supermann flýgur alla leið inn í stofu, skríður undir
sófa og kemur fljúgandi aftur inn í eldhús með leikskólatöskuna. Ég kann allt og
get allt, segir hann hógvær. Ekki kannski allt, segi ég, til dæmis ekki á
flugvél. Ég kann á allt dót, segir hann og því getur náttúrlega enginn mótmælt.
Hver treystir sér til að klæða sjálfan Súpermann í íslenska vetrarhíðið?
Vandamálið er að fá hann til að standa kjuran á meðan ég færi nærbuxurnar aftur
inn fyrir sokkabuxurnar og síðan koll af kolli þar til vetrarreyfið er
fullkomnað. Eina ráðið að fanga hann með sögu en það verður að vera saga sem
grípur hann og heldur honum í skrúfstykki á meðan ég þjösna honum í gallann. "
Einusinni var kall og kelling" dugir ekki frekar en tvinni á tröll. Ekki heldur
nútímaversjónin: " Kalli og Kata bjuggu í blokk". Það var einusinni tannbursti,
byrja ég. Mér er alme sama, segir hann og grunar strax að þetta eigi að vera
uppbyggileg saga. Ég er hæst settur af ykkur öllum! tónaði tannburstinn í
tannburstaglasinu stífur af monti. Já og hvað svo? hann hefur bitið á agnið
Sápan gat ekki annað en tekið það til sín þar sem hún lá og leystist upp í
vatnsleginum. Það er ekki nóg að vera með burstaðar tennur, ef maður er kannski
skítugur á höndunum, maldaði hún í móinn. Já og hvað svo! Tannkremstúpan tók í
svipaðan streng og minnti burstann á að án krems væri tannburstinn lítils virði.
Hún var soldið nefmælt, greyið, af því vissir heimilismeðlimir gleymdu alltaf að
setja tappann á hana og því hætti henni til að stíflast. Greiðan benti á að hún
væri sú eina sem fólkið tæki með sér í boð. Hún og tannburstinn höfðu meira að
segja farið Hringinn. Þá gat klósettrúllan nú ekki lengur orða bundist: Ykkur
finnst ég kannski ekki merkilegur pappír, sagði hún, en samt er það nú svo að
fólkið hérna getur vel verið án þess að bursta í sér tennurnar, greiða sér, þvo
sér um hendurnar og kíkja í spegil. En án mín getur enginn verið, sé til lengri
tíma litið. Við það setti alla baðhlutina hljóða. Þetta er nóg, Hringur er
kominn í gallann. Skilur um seinan að hann hefur verið gabbaður úr
Súpermann-gervinu í leikskóladressið. Í kaupbæti gef ég honum eina tyggjópillu
sykurlausa. Um leið og ég birtist með sleðann eru allar mótbárur fyrir bí.
Ævintýrið byrjar: da-da-da! lúðurhljómur. Við þjótum af stað. Hrói Höttur
Súpermann Tarzan og Roy. Ýmist með hætturnar á hælunum eða ákafir rekum
flóttann. " Wer reitet so spät durch Nacht und Wind, es ist der Vater mit seinem
Kind". Í gegnum hann er ég aftur barn. Hjóla, renni mér á sleða. Af hverju
afsala sér veröld barnsins? Því skyldi ekki gömul kona koma brunandi á
skíðasleða með innkaupatuðruna í sætinu fyrir framan sig? Þetta er þitt líf!
Allt er nú sem orðið hvítt, máfur og hrafn róta í leifunum af áramótabrennunni.
Við styttum okkur leið í gegn um Letigarðinn. Nýfallinn snjórinn yfir öllu. Á ég
að gera mann, segi ég og kasta mér aftur á bak, stend upp og eftir situr farið
eftir mig. Á ég að gera dreng? spyr Hringur og hermir allt eftir. Á ég að gera
engil? spyr ég og bý til þennan fína engil með því að baksa með höndunum eftir
að ég er lagstur. Á ég að gera flugu? spyr Hringur á móti í rökréttu framhaldi:
maður, engill fluga. Nú fer sköpunarverkið í gang fyrir alvöru: tígrisdýr
kónguló litla barn hjólbörur myndastytta rúllupylsu sú síðastnefnda lukkast
best. Þá er ekki tími fyrir fleiri sköpunarverk því leikskólinn bíður. Styttum
okkur leið í torfærureið yfir holtið fram hjá kirkjunni. Hálfköruð klúkir hún á
hæðinni ekki neinu húsi lík: skotpallur fyrir eldflaug? Eins og hálfklárað hræ,
þrátt fyrir happadrættismiða og ítrekaða gíróseðla miðar verkinu lítt. Hver á
heima þarna? spyr hann mig í hvert skipti. Presturinn, svara ég og beini talinu
að öðru, vitandi að börn gera sig aldrei ánægð með hálfsannleik, rétti maður
þeim enda eru þau fyrr en varir búin að rekja upp alla trossuna. Fljúgandi
fartin niður brekkuna að leikskólanum þar sem við stígum virðulega af baki. Hann
lætur óumbeðinn út úr sér tyggjóið við hornið hjá tunnunum. Þegar vel er að gáð
sést lítill stabbi af tuggum. Svona verður hefð til. Þegar ég kyssi hann bless
er hann strax orðinn utan við mig og tekur strikið inn í leikskólaveröldina þar
sem áþekk gúmmídýr eru að athafna sig á vélskóflu, rólu og vegasöltum. Augnablik
sem ég vildi stoppa upp. Augnablik sem ég fæ aldrei nóg af Þótt ekki væri nema
þessi leiðsla. IBM MEÐ KÚLU Tæplega hægt að segja að birti: ég vélrita við ljós
allan daginn. Grá skíma. Aldrei alveg bjart, himinninn hvítur en húsin kámug
eins og í kolaborg. Já ég játa það hreinskilnislega: mig mundi langa til að vera
persóna í bók. Svipað og maður gæti hugsað sér að eiga heima í sumum bíómyndum.
Ritvélin suðar, það glampar á stafrófið, fingurna klæjar í að elta uppi stafina
og raða þeim í orð Strax og ég hafði jafnað mig eftir fyrsta sjokkið fór ég að
bera mig eftir einhvers konar endurhæfingu, finna mér starf þar sem ég gæti
haldið áfram að leggja á móti konunni við að sjá fjölskyldunni farborða.
Rifjaðist upp fyrir mér að börnum var í gamla daga kennt að prjóna til þess að
þau þyrftu ekki að sitja aðgerðarlaus ef þau misstu sjónina. Það hvarflaði að
mér að læra að prjóna lopapeysur. Ég átti ekki prjónavél, aftur á móti átti ég
ritvél og notaði hana meira að segja stöku sinnum. Studdist þá við tvo putta. Nú
varð ég mér úti um vélritunarbók og byrjaði æfingar eftir settum reglum: Ég er
þannig gerður að ég hef aldrei getað gert neitt eins og á að gera. Stærðfræði
hefur til dæmis alltaf verkað á mig eins og nauðgun. Ég efast ekki um að það
megi venjast því, jafnvel þykja það gott en ég náði aldrei svo langt. Ég hef
heldur aldrei getað ratað eftir korti. Aftur á móti er ég nokkuð góður að finna
mína leið ef ég fæ að vera í friði. Ég hamraði setningu á blað, af tilviljun
varð fyrir valinu ljóðlínan: Sjá dagar koma Því næst reyndi ég að slá línuna með
réttri fingrasetningu og leit ekki á blaðið fyrr en ég var búinn: Ég missti ekki
móðinn heldur hélt áfram að staglast á þessari einu setningu og það er til marks
um þá angist sem bjó með mér að ég vék ekki frá vélinni allan daginn. Um kvöldið
hafði mér tekist að vélrita með sæmilegum hraða villulaust: Að viku liðinni
hafði ég náð leikni á borð við meðal vélritara. Ég tók að spyrjast fyrir um
vélritun og samanlögð góðvild vina átt þátt í að mér bárust úr öllum áttum
þvílík kynstur af verkefnum, að strax fyrsta mánuðinn vann ég mér inn meira en
ég hafði sem kennari að vísu telst slíkt tæplega þrekvirki þegar kennaralaun eru
höfð í huga. Fljótlega neyddist ég til að koma skipulagi á þessa vinnu og halda
henni í skynsamlegu hófi. Ég vélrita mest fundargerðir fyrir hin og þessi samtök
sem taka fundi upp á spólur og láta mér síðan eftir vélritunina Einnig BA
ritgerðir og í augnablikinu er ég að vélrita skáldsögu. Þetta er ekki gefið upp
til skatts og óhætt að fullyrða að við komumst ágætlega af, Bylgja vinnur að
sjálfsögðu áfram hjá Félagsstofnun. Þegar þetta er skrifað hef ég náð svo
mikilli leikni að ég næ tæpast lengra, a.m.k. ekki ef ég aðhyllist kenningu Forn
Grikkja um að manninum beri að þekkja takmörk sín. Ég vélrita blindandi jafn
hratt og ég hugsa og lyklaborðið lýtur mér eins og það leggur sig. Ég nota IBM
kúlu með leiðréttingarborða og þarf ekki einusinni að líta á blaðið þegar ég
leiðrétti. Samt dreymir mig um að ná vélritunarvaldi á tánum, geta setið í góðum
stól með bók í hendi og vélritað það sem mér kemur í hug. Tærnar eins og rætur
trés sem sýgur næringu og ber þunga laufkrónu. Dreymir um að auka jafnt og þétt
það sem kemur frá sjálfum mér og minnka það sem ég vélrita fyrir aðra. Klæjar í
fingurna að slá orð eins og" Veröldin" og trúa því að það iði allt af lífi eins
og gerlar í dauðu kjötstykki? Nei eins og loftið yfir heilli synfóníuhljómsveit.
Veröldin. Eða bara hversdagslegt orð eins og" veggur". Grár steinveggur. Í
hugskoti mínu iðar hann af lífi, allir boltarnir í ótal litum sem fyrir
tilverknað stelpnanna tina á honum, allar blautu leðurtuðrurnar sem strákarnir
þrusa í hann og skilja eftir far. Allar ástarjátningarnar sem voru krotaðar á
hann, klámið, hljómsveitirnar. Veröldin byrjar í gráum vegg. Hausar á
utangarðsfólki líða hjá eins og í brúðuleikhúsi: Pósturinn, Rukkarinn,
Skuplukonur. Ósýnilegt hringl í mjólkurbrúsa gefur til kynna barn á leið út í
búð. Ískrar í hliðinu á hádegi þegar pabbi kemur heim. Ef hann er í vondu skapi
skipar hann okkur að hætta að andskotast í trénu. Ef hann er í góðu skapi lyftir
hann boltanum á löpp og reynir að sóla Berta sem í keppnisskapi sést ekki fyrir
og þrusar boltanum inn um gluggann hjá Saumakonunni. Um kvöldið setur pabbi í
nýtt gler. Ef pabbi er í góðu skapi fær mamma svigrúm til að vera önug. Ef pabbi
er í vondu skapi leikur hún við hvern sinn fingur. Við fylgjumst með þessum
stórveldum við matarborðið. Samúð okkar er öll hjá mömmu, mamma mjúka sem klæðir
okkur og gefur okkur að borða, hjálpar okkur að pissa og skeinir okkur. Mamma
sem tínir beinin úr fiskinum og stappar kartöflurnar. Mamma sem matar okkur. Við
beinum alltaf máli okkar til mömmu, keppumst um athygli hennar: Mamma! Mamma!
Mamma! Pabbi situr afskiptur við hinn endann og deilir einsemd sinni með
manninum í útvarpinu. Pabbar eru svo langt í burtu að orðin verða úti á
leiðinni. Pabbar gufa upp á morgnana og birtast ekki fyrr en í hádeginu. Harðir
og stingandi birtast þeir í mjúku mömmuríkinu með boð og bönn, hreinlætiskröfur
og borðsiði en um fram allt háværar kröfur um þögn fyrir hönd Útvarpsins. Eftir
matinn leggjast pabbar endilangir í ganginn með jakkann undir hausnum og stinga
úr tönnunum með klofinni eldspýtu. Svo þegar konan í Útvarpinu er búin að segja
þeim hvernig veðrið verði, rísa þeir upp og fara aftur í vinnuna með áfylltan
kaffibrúsa og fullt nestisbox af nýsmurðu brauði. Veröldin verður aftur mjúk og
mömmuleg. Mamma niðri í vaskahúsi að hræra í risastórum bala. Mamma úti á snúru
með munninn fullan af klemmum. Mamma inni í stofu að strauja og staga. Mamma
inni í eldhúsi að afhausa ýsu. Mamma á rúmstokknum bíandi og geispandi
svefndrukknar sögur. Mamma mjúka. Svo dularfull mamma með þessar stóru tuðrur og
einusinni þegar hún var sofandi leitaði ég vandlega að tippinu á henni en fann
bara skóginn og þessa undarlegu lykt sem kallaði mann til sín. Hvað ertu að gera
drengur? Mamma dularfulla með blóðbindi í ruslafötunni, Mamma til að sjúga,
Mamma til að hjúfra. Pabbar aftur á móti skítugir og skeggjaðir komu heim undir
kvöldmat, bönnuðu að klifra í trénu, ráku aðkomukrakka úr garðinum og lokuðu sig
inni á baði. Ef maður þurfti að pissa voru þeir komnir með snjóhvítt alskegg sem
þeir skófu af sér með virðulegum hreyfingum og slettu í vaskinn froðu sem var
svört í sárið en undir blasti húðin rauð eins og barnsrass og ýrði úr henni blóð
og þeir sóttu staut sem var eins og varalitur og stoppuðu blóðrásina. Lögðust
síðan á dívan inni í stofu og hlustuðu á Útvarpið en það var sjaldan nógu gott
hljóð því ærustan í börnunum keyrði um þverbak og pabbar æptu: Ætliði að vera
til friðs! Og héldu svo áfram að hlusta á skruðningana í Útvarpinu. Pabbar á
rúmstokknum ef mömmur voru að þvo sér um hárið og sögðu æsilegar sögur, ekkert
bí blaka eða kall og kelling. Bófa og löggusögur og prakkarasögur frá því þeir
voru litlir, vá hvað þeir voru kaldir! Maður saup hveljur og dró að sér
lappirnar og beit í sængina. Og pabbar urðu mjúkir og gott undir bú í
hálsakotinu. Pabbar með svart hár á bringunni og handleggjunum. Pabbar gátu búið
til vöðvabolta á handleggina á sér, Pabbar með vaxandi tungl á hvirflinum, Og
lausar tennur! Svo hlægilegt pabbi þegar þú skýtur fram neðrigómnum. Gerðu það
aftur pabbi! Aftur! Hæ! Svo fyndinn pabbi! Hvað gengur á! Mamma stendur í
dyrunum með hausinn fullan af rúllum. Svo skessuleg mamma. Ertu að æsa fyrir mér
börnin Haddi! Nei sona uss, nú förum við að sofa suss. Læðast fram á
náttfötunum, gera sér upp ferðir á klósettið, mamma með sokk í annarri hendi,
nál og tvinna í hinni. Pabbi fyrir aftan hana: Hver á sokk sem gat er á? Mamma:
Farðu frá! Pabbi í vandræðum með hendurnar á sér, reykti eða rýndi á ný í blaðið
eins og það hefði skrifað í sig nýjar fréttir síðan hann las það síðast. Svo
erfitt að sofna, Út um gluggann himingeimur fullur af stjörnum og máni sem les
sig upp eftir ljósastaurnum og fetar sig eftir ósýnilegri línu upp á himininn
þar sem Guð á heima og allir englarnir og Jesú bróðir besti og amma sem er dáin
og skildi afa eftir með útvarpstækið á Elliheimilinu og þráði svo heitt að
komast upp til hennar og hans Guðs af því hann var svo einmana hérna niðri og
auk þess vildi gleymast að skipta um rafhlöður í viðtækinu hans. Óendanlegi
geimur sem endaði hvergi heldur hélt endalaust áfram hvert? Ekki út á geimsenda
því geimurinn var einmitt endalaus. En hvernig gat eitthvað verið til og samt
endalaust? Herbergið hafði tvo veggi, eitt gólf og eitt loft og yfir rúminu hékk
myndin af Jesú þar sem hann kraup á fjallinu klæddur í kjól með sítt hár og
skegg. Neðan úr loftinu ljósakróna í fléttuðum kaðli. Silkiábreiðan með kögrinu
á hjónarúminu, kojurnar eins og skip á siglingu í nóttinni: Sista og Brói í
fyrstu koju, ég og Berti í hinu settinu. Þetta var veröldin. En það var svo
skrítið að gólfið hjá okkur var loftið hjá Lugga og hann átti pabba og mömmu,
bróður og systur og ljósakrónan neðan úr loftinu hjá þeim hékk í gólfinu okkar.
Og loftið okkar var gólfið hjá Beggu, pabbi hennar og mamma og systkini gengu
ofan á ljósakrónunni okkar. En ef maður fór upp úr loftinu hjá þeim var maður
líka kominn út í geiminn óendanlega: loftið í þessum geimi var kannski gólfið í
næsta og gólfið í þessum loftið í enn öðrum þangað til mann byrjaði að svima og
missa meðvitund og detta út Vakna eíns og spryngi sápukúla. Svefnherbergið sem á
daginn er sægrænt núna blátt og birtan af tunglinu fellur á hálfa myndina af
honum Jesú með hár og skegg sem eiga sér ekki neina stoð á þessum Gillette
tímum. Neðan úr myrkrinu berast ókennileg hljóð sem passa ekki við neitt. Ég
hífi augun yfir rúmbríkina, silkiábreiðan með kögrinu er komin niður á gólf og
pabbi og mamma veltast í undarlegum slagsmálum. Pabbi er grátandi þótt hann sé
ofan á, mamma svo undarlega sigurviss og æst. Ég gægist yfir til Berta sem sefur
eins og hjólhestapumpa. Samanhnipraður bíð ég þess að heimurinn farist. Leið
yfir mig? Ég ranka við mér í hvellbirtu morgunsins. Útvaðnar sængur í mannlausu
rúmi. Ætli allir séu dánir og ég einn í heiminum? Á ég þá allt gottið, má ég þá
keyra strætóinn og brunabílinn og fljúga upp til tunglsins eins og Palli? Príla
niður og flýti mér fram. Það hlýtur að hafa verið sunnudagur, messa í útvarpinu
og pabbi og mamma sátu kósí með kaffibolla og sígarettu eitthvað að hjala.
Streittist á móti þegar pabbi ætlaði að taka mig í fangið en hann herti bara
takið um úlnliðinn. Æ! Haddi þú meiðir drenginn! Má ekki koma við hann? spyr
pabbi og sleppir mér um leið svo ég endaslengist á dyrakarminn. Mamma á fullt í
fangi með að hemja blóðrásina inni á baði. Pabbi tvístígur bölvandi í
dyragættinni. Sunnudagur. ROKK Set plötu á fóninn og byrja að ryðja íbúðina.
Kannski er poppið það eina sem ég kann, eina sem ég get talað um áreynslulaust.
Eitt af því fáa sem ég hef tileinkað mér óbeðinn, partur af sjálfum mér. Í
samanburði er sagnfræðin misheppnuð ágræðsla, dett jafnan út úr sögunni.
Plöturnar laga sig alltaf að nýju hlutverki. Sumar gatslitnar og rispaðar, aðrar
flunkunýjar, fyrst núna sem ég hef haft aðstöðu til að kaupa þær. Lögin sem
rissuðu upp nýja veröld þegar rullurnar biðu eins og flíkur af eldri systkinum
inni í skáp. Þjóðfélagið ein allsherjar Vetrarhjálp. Svo dýrmætt að hinir
fullorðnu skyldu hafna þeim. Að heimilisfeður skyldu ryðjast inn í Lög Unga
Fólksins og slökkva í miðju lagi. Ímynd sem enginn hafði jaskað út áður. "
Samúðin með Kölska" og jafnvel ryksugan dansar. Undraverk þessi ryksuga með öll
stykkin í bakinu, mótor sem drífur inn snúruna, stillanlegur kraftur eftir því
hvort ég er á parkettinu, teppinu, gardínunum eða stólunum. Með hverri vél
finnur maður hvernig lífið endurnýjast. Uppþvottavélin gleypir við óhreinu
leirtaui og klístruðum hnífapörum og malar meðan hún þvær og þurrkar.
Þvottavélin kyrfilega fyllt af skítugum fötum lökum viskustykkjum handklæðum
þvottapokum og hættir ekki að snúast fyrr en þvotturinn liggur hvítþveginn og
klár fyrir aðra umferð. Á meðan, já á meðan á meðan getum við gert það sem okkur
langar til. Til hvers langar okkur? Sem betur fer engin vél sem annast það, við
sjálf, holdi klædd. Ég hækka" Samúðina með Kölska" og held áfram baráttunni við
hlutina. Hlutir sem veltast í öldusjó heimilislífsins uns þeir detta upp fyrir
og týna tölunni. Treð inn í skápa og yfirfljótandi skúffur vitandi að í kvöld
verðið þið komnir á kreik á nýjan leik. Hrekk við þegar píparinn stendur á miðju
gólfi. Horfir á mig spyrjandi. Tekur mig andartak að setja mig í hans spor: ég
er með plastpoka hangandi framan á mér. Þetta er fyrir rusl, segi ég. Ég týni
ruslið upp af gólfinu í pokann. Ég fann þetta upp sjálfur: fljótvirkasta aðferð
til að taka til. Píparinn horfir á mig úr allri þeirri fjarlægð sem rúmast milli
normalmanns og kríps, leggur Dagblaðið frá sér á kommóðuna og hraðar sér inn á
bað. Mynd af álverinu, kerskálanum og viðtöl við sjónvarvotta. Skyndilega
drekkur mannsnafn í sig alla athygli mína: Matthías Ólafsson, Matti, það er
MATTI sem er MORÐINGINN. Ég háma í mig alla vettvangskönnunina: " dulur"," upp á
síðkastið ekki með sjálfum sér"," líkið finnst aldrei". Matti er gufaður upp og
genginn í samband við álið. Allir sem einmitt í þessu eru að renna honum í gegn
um minnisvélarnar. Kamp Knox, ryðlitir braggar, bráðnandi snjór, ég hef slegist
í för með Berta að bera út Vísi. Allt í einu stekkur Matti í veg fyrir mig og
býðst til að lemja mig. Hvar er Berti? Berti á í brösum með að koma blaðinu
milli stafs og hurðar á einum bragganum. Við erum komnir út fyrir mörk hins
byggingarsamþykkta heims. Bróðir minn getur nú alveg lamið þig, voga ég. Matti
slæmir augum á Berta: Pabbi minn gæti sko malað bróður þinn. Þegar þeir komu að
sækja hann pabba, gerði hann sér lítið fyrir, vippaði sér upp í sperru og
sparkaði þeim frá sér eins og flugum. Er pabbi þinn bófi? Nei, hann er á
Hrauninu, en ég veit hann sleppur út, hann rykkir úr rimlunum og brýtur allt í
spað Matti sýndi með vel völdu látbragði hvernig pabbi hans klæddi sig úr
fangaklefum. Píparinn ræskir sig fyrir aftan mig og biður mig að setja vatnið á.
Þegar ég kem upp sting ég katlinum í samband og helli á könnuna. Til að róa hann
upplýsi ég að ég sé grunnskólakennari í leyfi. Þvert á móti stekkur hann upp á
nef sér og gerir harða hríð að skólakerfinu og hinu opinbera, allt of mikill
kostnaður við yfirbyggingu. Ekki geta allir farið í pípulagnir. Þessi endalausu
leyfi, segir hann, það er bara ekki normalt, krakkinn minn er bara alltaf í
fríum, ef það er ekki jólafrí, páskafrí, mánaðarfrí ja þá er bara frí vegna
veðurs! Ég reyni að skipta um umræðuefni með því að bjóða honum mjólk út í
kaffið. Kaffi á að vera heitt, segir hann. Sykur? Píparinn kveðst búinn að venja
sig af sykri. Setti alltaf tvær sykurskeiðar í glas í hvert skipti og hann fékk
sér kaffi. Um kvöldið flóði út úr, veskú. Heilt glas af sykri á dag, bara til að
brenna, veskú. Nú skildi ég kæk píparans, alltaf eins og hann væri að hysja upp
um sig buxurnar með úlnliðunum. Ugglaust verið akfeitur, búinn að ná af sér
björgunarhringnum, rassinn farinn og aðeins eftir kúla framan á honum, fyrst í
stað alltaf verið að missa niður um sig og ekki getað híft upp um sig með
drullugum höndunum. Næst tölum við um reykingar, hvernig væri hægt að venja sig
af tóbaki. Það er hægt að venja sig af öllu, slær píparinn föstu í fyrstu
atrennu. Ekki kannski öllu. Öllu, segir hann sannfærður. Ég horfi á hann
spyrjandi. Hvað er lífið annað en ávani? segir hann um leið og hann stingur út
og byrjar að taka saman kostnaðarliðina. Rétti honum ávísun. Þegar hann ætlar að
stinga henni í veskið dettur út ökuskírteinið, ég tek það upp. Sæmi! bæði þekki
ég nafnið, svo er andlitið kunnuglegra á myndinni. Hann starir á mig undrandi
þangað til ég hef staðsett mig: " Manni bróðir Berta" og rennur upp fyrir honum
ljós. Við tökum rispu í sameiginlegri fortíð. Hefurðu komið vestreftir nýlega?
spyr hann. Tóm gamalmenni eins og útibú frá Elló, segi ég. Eins og allt moraði
af krökkum, maður. Það var nú meiri viðkoman maður, hver einasta kelling ólétt
eða rúllaði á undan sér barnavagni nema hvort tveggja væri. Hvað á Berti mörg?
Fjögur með þremur konum, segi ég. Skildu hann og Gugga? segir hann með snert af
angurværð eins og frétti lát vinar löngu síðar. Samúðarþögn. Rifja þig upp í
huganum: Sæmi Presley, stóðst upp á veggnum á róló með ósýnilegan gítar í
höndunum: Love me tender! Ég hef ekki komið vestreftir í háa herrans tíð, segir
hann. Bila ekki pípur þar. Þeir lögðu sko ekkert rusl gömlu mennirnir, segir
hann og sturtar niður Nútímanum. Pabbi og mamma búa þar ennþá. Eins og allt
moraði í krökkum maður. Pillan ekki komin, segi ég. Smokkurinn náttúrlega
gallagripur. Já og svo bara þessi bjartsýni í mannskapnum, Manni, það var
einhver einhver bjartsýni. Líka hann er fullur af söknuði, gerir samanburð í
huganum og finnst hann hafa lifað tvenna tíma. Ber sig upp undan Nútímanum,
tekst ekki að tengja hann við sig og gera hann áþreifanlegan eins og"
gamladaga". Ég laumast til að líta á klukkuna ögn órólegur út af Hring. Bót í
máli að umræðuefnin eru á þrotum. Við köstum á milli okkar nokkrum nöfnum og
staðsetjum í þjóðfélagsleiknum. Matti, sá hefur verið orðinn svartur að innan.
Já er þetta ekki litla dýrið sem var svo góður í fótbolta?. Ég sé hann er að
rugla saman við Lugga. Nei, manstu ekki klifurköttinn sem klifraði upp á þak á
skólanum, Já, hann, alveg rétt, nú man ég. Djöfullinn sjálfur, það munar ekki um
það, hvað kemur eiginlega yfir menn?. Okkur skortir báða orð. Sverrir Hákon
náttúrlega þingmaður, nema hvað, alveg sami kjaftur á honum, sjá þetta kvikindi,
gat ekki neitt í fótbolta, fékk ekki einusinni að vera með, en áður en maður
hafði snúið sér við, veskú, búinn að stofna lið og farinn að stjórna. Við
hneykslumst stoltir á Konna og síðustu afrekum hans í pólitíkinni. Snögglega
snýr Sæmi plötunni við: Ekki datt mér i hug að þú yrðir kennari. Nú? Þú varst
alltaf syngjandi. Það reynir nú oft á röddina í kennslunni, segi ég og reyni að
setja punkt, orðinn afgerandi seinn. Það held ég. Það er nefnilega það. Jæja,
segir Sæmi loks og lýkur við að setja ávísunina í veskið. Vona að vaskurinn
standi sig en eins og ég segi: í vöskum BLOKK Hringur neitar að fara inn og
heimtar sleðabunu niður brekkuna og aðra og aftur ... Blokkin endurheimtir íbúa
sína. Logar glatt í hverjum glugga, bíll á hverju stæði, svipir ganga upp og
niður innkeyrsluna fram hjá og gegn um hvern annan án þess að sjást en háma svo
hver annan í sig á bak við gluggatjöld. Ég er viss um að það væri hægt að skrifa
skáldsögu um svona blokk. Ég meina, allt þetta fólk! Heill hreppur á Íslandi.
Svo einfalt í hreyfingum sínum. Allir í bílana á bilinu 7 9. Síðan ekki önnur
hreyfing nema í gardínu þar sem hefur gleymst að loka glugga. Blokkin auð og tóm
og yfirgefin á meðan fólkið er í vinnunni. Næstum hægt að hugsa sér aðra þjóð
sem hefði vaktaskipti við þessa sem er fyrir og notaði íbúðarhúsnæðið á meðan
hin er að vinna og ynni meðan hin hefði afnot af íbúðinni. Einhverjir krakkar
koma heim úr skóla eftir hádegi og blokkardiskóið hefur starfsemi. Milli fjögur
og sjö byrjar fólk að koma heim úr vinnu, rogast upp stigana með troðna
innkaupapoka. Um kvöldmat er lífsmark í hámarki, raddir og glamur í leirtaui.
Síðan eins og slokkni á fólki um leið og kviknar á sjónvarpinu. Þó er það ennþá
þarna inni í sér. Væntingar og draumar, ótti og óvissa. Svefninn fer að mönnum
upp úr miðnætti. Sumir þrjóskast við yfir myndbandinu. Aðrir ljúka sér af í
þvottahúsinu eða eiga erindi niður í geymslu. Mín vika með tunnurnar. Sameignin
troðfull af drasli: dívanræflar ísskápar eldavélar. Hvað íbúðir eru
tækifærissinnaðar og bera alfarið svip af íbúum sínum. Þú varst ekki eins og þú
ert í dag þegar við sáum þig fyrst. Lagaðir þig að smekk annars fólks. Allt
fullt af hlutum sem eiga að vera í híbýlum, raðað upp á þennan vélræna, staðlaða
máta. Postulínshundar og kettir, postulíns krakkar að kyssast að ógleymdu
skiliríinu af barninu sem grætur eða var það barnið sem reykir? Hin ósýnilega
dauða hönd sem skipar lífi fólks niður. Þú skalt ekkert vera að þræta fyrir það,
þú bjóst með öðru fólki þá! Við fengum þig uppgefna hjá fasteignasalanum. Fólkið
lét tilleiðast að sýna þig. Við reyndum að skilja líkamina eftir fyrir utan með
skótauinu, ganga inn á einu saman augnaráðinu. Gæta þess að missa það ekki yfir
í hnýsni. Unglingur í barnaherberginu, svefnherbergið með spónalögðu hjónarúmi,
já það var þar sem málverkið með parinu tróndi yfir höfðagaflinum, fjollaðar
bleikar mottur á gólfinu sitt hvoru megin við rúmið. Fólkið hélt áfram að horfa
á sjónvarpið nema konan sem kom í humátt á eftir okkur. Kom aldrei alveg með
okkur inn en var til taks ef þurfti að spyrja um eitthvað. Leifarnar af
fjölskyldunni í stofunni, önnur hver setning í sjónvarpsleiknum hleypti af stað
innbyggðri hlátursgusu og stakk í stúf við áhorfendur sem stökk aldrei bros.
Sjónvarpið var í samstæðu með hljómflutningsgræjum eins og altari því fólkið var
fjölmiðlatrúar. Á hæla okkar komu önnur hjón. Strax næsta dag flýttum við okkur
á fund fasteignasalans og lögðum spilin á borðið. Þorpslífið hafði gert okkur
kleyft að öngla saman sparifé. Fasteignasalinn reiknaði og reiknaði og lét okkur
selja rúgbrauðið og slá lán uns allt var klappað og klárt á pappírnum. Eins og
sviðsmaður í leikhúsi sá hann um að færa fólkið sem var fyrir út með öllu þeirra
proppi og skipta okkur inn. Fyrst tæmdist svefnherbergið þar byrjaði landnám
okkar, konan vildi selja okkur hjónarúmið og bleiku motturnar í kaupbæti en við
afþökkuðum og byrjuðum að spassla og pússa, mála yfir fingraför og fitubletti,
leggja teppi yfir skóhljóð, eigna okkur sviðið með nýjum innréttingum, annarri
uppröðun. Loks var ekkert eftir nema dagskráin í sjónvarpinu hún var sú sama.
Bylgja er komin heim. Fundum okkar ber saman inni á baði yfir nýja vaskinum. Í
staðinn fyrir þennan gamla þunga með flögnuðum glerungi og kranarnir alltaf
kvefaðir skínandi hvít handlaug kranalaus með sveif upp í loftið sem á að hreyfa
til hægri eða vinstri eftir því hvort maður vill heitt eða kalt, upp og niður
mikið eða lítið. Bylgja er að átta sig á þessu þegar ég kem og leiði hana í
allan sannleika. Engu líkara en ég hafi fundið það upp. Ég er ekkert að segja
henni frá bölspám píparans. Við erum eins og börn sem hafa eignast nýtt
leikfang. Svo gaman að eignast nýtt, svo skapandi, næstum eins og öll tilveran
hafi endurnýjast. Ég finn á mér að við munum elskast í kvöld. Eða réttara sagt
finn það á þér: bregst ekki ef þú býður fram tungubroddinn þá meinarðu eitthvað
með því. Keyptirðu fisk? Keyptirðu sítrónu? Eigum við að steikjann eða bakann?
Viltu hrísgrjón eða kartöflur? Fréttamennirnir keppast við að setja okkur í
samband við gang heimsmála á meðan við roðflettum og kreistum og setjum upp vatn
og söltum. Akkúrat þessa stund dagsins kann ég að meta: þegar dagurinn er
tilbúinn og matreiddur og bara eftir að éta hann. Hringur bregst við reiður
þegar hann á að fara að hátta og rennur upp fyrir honum að dagurinn er búinn.
Bítur sig fastan í loforð sem hann taldi að sér hefðu verið gefin um sund,
heimsókn til vina, og svo framvegis En dagurinn er búinn, hann er ekki lengri en
þetta. Í vanmætti þínum yfir því að dagurinn skuli vera runninn út í sandinn
bregstu við æfur, allt er okkur að kenna. Grætur í sængina þína, hóstar fullur
af kvefi og veikur og bara búinn að vera. Skömmu síðar heyri ég þig læðast fram,
held í humátt á eftir, hvarflar að mér að þú ætlir út í nóttina á náttfötunum.
Frammi á gangi tekurðu skóna mína og byrjar að binda hnúta á reimarnar. Gefur
þig allan í skemmdarverkið, lítur ekki upp fyrr en allt er komið í hnút og
hendir þeim þá frá þér. Skýst svo aftur upp í rúm. Haldið að væri munur ef maður
gæti náð sér svona niður á Guði? Reimað skóna hans saman svo tæki hann hálftíma
að greiða úr flækjunni næst þegar hann ætlaði út í búð? Hvenær fæ ég eiginlega
hjónarúm? spyr hann í uppgjafar vælutón. Þið eigið hjónarúm. Ég á bara lítið. Þú
færð hjónarúm þegar þú ert orðinn stór og búinn að gifta þig. Já en mitt
herbergi er svo lítið, ef það kemur hjónarúm get ég hvergi leikið mér öllum
lokið og grátandi. Hringur grætur á 5 mínútna fresti. Svo mikilvægt. Smátt og
smátt lengist bilið, menn innhverfa átökin, gráta loks á 5- 10- 50 ára fresti.
Var ég búinn að segja frá draugalegu tungli uppi á veðurhimni þar sem ský
streyma hraðbyri, úti skefur snjó og hjúfrar sig í görðum. Draugabirta. Pabbi
segðu sögu. Seremónían við að koma sér niður. Leikurinn berst fram og aftur um
íbúðina, hvert atriði kostar baráttu og hatrammar deilur. Í bakhöndinni hef ég
alltaf þetta tromp: klukkan tíu dettur sögumaður út. Ég sit á rúmstokknum og við
bíðum eftir að sagan komi í hausinn á mér. Er sagan komin? Nei, hún er að koma.
Hvað er hún margar blaðsíður? Hún kemur ekki ef þú ert alltaf að truttla mig.
Þögnin er honum ofviða, hann engist sundur og saman svo rúmið leikur á
reiðiskjálfi. Ég stari upp í loft og bíð eftir að mér detti eitthvað í hug.
Lestu bara Hó Sí Hannesen, biður Hringur og hefur gert þjóðskáld Dana að
kínverskum höfundi. Það var einusinni pera, byrja ég. Já, og hvað með það augun
rifna upp, en til að hamla gegn sefjuninni bætir hann við: " og hvað með það".
Þetta var svona gangpera. Og hún skein og skein. Lýsti öllum sem leið áttu um
stigann. En það tók enginn eftir henni. Öllum þótti sjálfsagt að hér væri ljós
og þurfti ekki einusinni að kveikja því fólkið gleymdi alltaf að slökkva. Og
peran skein og skein. Úff henni var svo heitt og hún hefði svo gjarnan viljað
hvíla sig, til dæmis þegar sólin var komin á loft þessi trilljónkertapera sem er
víst búin til úr stanslausum kjarnorkusprengingum, já kjarnorkan getur verið
góð, það er hægt að nota kjarnorkuna eins og eldinn ... brenna sig á honum ef
maður varar sig ekki en líka halda öllu þægilegu og björtu. En aumingja veslings
peran var ekki búin til úr kjarnorkusprengingum heldur einum veikum þræði sem
titraði og glóði. ææææææ óóóóó Einn góðan veðurdag var hann orðinn svo heitur og
móður að hann bara sprakk. Enginn tók eftir því, það var hvellbjart úti sem
inni. En þegar sólin var komin hinum megin við hnöttinn til að vekja fólkið í
Ástralíu og Suður-Ameríku og Suður-Afríku, þá tók að dimma í þessum hluta hér
enda dagurinn búinn og íbúarnir að koma heim, fyrst börnin úr skólanum, svo
fólkið úr vinnunni. Hvað er þetta, sagði fólkið og hamaðist á slökkvaranum. Það
kemur ekkert ljós. Og allt kvöldið var fólkið að hnjóta í stiganum og fann ekki
skóna sína og yfirhafnirnar hrundu í gólfið af því þær hittu ekki á snagana. Já,
ég veit þetta er svona uppbyggileg saga til að kenna honum að slökkva ljósið og
er það ekki allt í lagi? Auk þess sögð í tóni sem lætur hann sættast við rúmið
og koddann, allur orðinn mjúkur fyrir svefninn. Koss og knús og slökkva ljósið.
Pabbi, pabbi, pabbi reynir að halda í mann með hvíslingum, leyndarmálum,
eitthvað sem honum liggur á hjarta en þegar eyrað er komið að munni er ekkert
sem honum dettur í hug annað en pabbi og já en PABBI og svo koma umkvartanir út
af leikskólanum: Sumir eru óvitar og frussa framan í mann! Hvernig þá óvitar?
Bara. Þegar maður spyr þá hvað þeir hafi fengið í jólagjöf kunna þeir ekki að
segja playmó og segja" handklæði"! Svo eru alltaf draumarnir sem plaga mann svo
hryllilegir og stjórnlausir. Vill geta valið drauminn, haft hann með sér upp í
rúm eins og bók til að skoða. Draumaeftirlit. Að sumir draumar séu bannaðir
fyrir börn. Heyrðu sko ef þá ha? Pabbi, Dröfn og mamma hennar fara alltaf með
einhverjar bænir áður en hún fer að sofa, af hverju er það? Bænin rakin á
þessari ögurstund fyrir svefninn, tæki til að tæma sig af deginum og taka
geispandi á móti svefninum, sigla á bænakvaki inn í nóttina Pabbi, ég er
eitthvað svo hræddur í heiminum, kvartar hann Hvernig ertu hræddur í heiminum?
spyr ég. Hræddur um að týnast, segir hann. Hughreysti hann og hugga og fullvissa
hann um að í landinu okkar þurfi enginn að vera hræddur hér séum við meðal vina,
allir sem við þekkjum Segi honum ekki að á morgnana þegar ég vakna er ég einmitt
svo hræddur í heiminum, ligg í myrkrinu, finnst við vera eins og fis sem næsta
vindhviða geti sópað út í hafsauga. Fylli þig af innistæðulausu öryggi. Bylgja
situr og geispar inni í stofu yfir einhverju sjónvarpi. Hvað er þetta? Æ, ég
veit það valla sjálf. Ég strýk línuna á hálsinum alveg upp í hnakka, uppsett
hárið og kyssi á skoruna þar sem hárið skiptist. Geispi. Bráðum stöndum við upp,
slökkvum á sjónvarpinu og förum inn. Þulan endar dagskrána með endursögn á
kvikmyndinni annað kvöld. Svipbrigðalaust en þó með hluttekningu: " Viktoría er
ánægð með lífið, hún er í góðri stöðu og ánægð í sambúð þegar hún skyndilega
verður ófrísk. Góða nótt." Við burstum tennurnar í nýja vaskinum. Bylgja
upphefur sitt ritúal með krem og bauka og andlitskreistingar en ég skríð undir
sæng og sæki bók upp í gluggakistu. Ég hef skilið hana eftir opna og síðurnar
eru orðnar stökkar af ryki og skít. Kvarnarsóp dagbók og þankar rithöfundar. Mér
leiðast skáldsögur þessa höfundar og undrast hve dagbókin hans spriklar af lífi.
Eins og skáldsagan sé svo hefðbundið og þaulnýtt form að ekki sé á færi nema
örfárra að segja þar eitthvað nýtt. Höfundar halda áfram að hella sköpun sinni
ofan í keraldið í von um að tappa af því víni. En það finnur enginn á sér lengur
af þessum miði. Aftur á móti ef höfundur gleymir sér í dagbók eða greinarstúf,
getur útkoman orðið snaráfeng Á meðan Bylgja leitar að náttkjólnum segir hún frá
áhyggjum sínum í vinnunni. Bylgja á kontórnum, völundarhús fullt af eymd og
kröm, endalausar biðraðir, óþrjótandi símhringingar allt sem fer úrskeiðis í
einu samfélagi. Einstæðar mæður Yfirgefin börn Húsnæðislausar fjölskyldur Fólk í
eitri Fólk í dópi Fólk í brennivíni Atvinnulaust fólk Þæfi á henni magann með
hendinni í rituðu máli þarf alltaf að segja annarri hendinni, ef maður segir
bara" hendinni" heldur lesandi að viðkomandi sé einhentur. Sendi fingurna í
skoðunarferð. Lærin samanpressuð og enga vitleysu. Við-skulum-fara-að-sofa-koss
í flaustri. Ég velti mér á hliðina og hún klifrar til hálfs upp á bakið á mér.
Við erum ferðbúin inn í nóttina, dagskránni er lokið, þráðlaust draumvarp fram
undan. DRAUMUR Ég hafði fallið ofan í sprungu, í draumnum fannst mér það vera
peningagjá, stóð niðri í myrkrinu og horfði upp í dagsbirtuna sem dróst æ meir
saman uns hún var orðin að glóandi tungli sem datt ofan í hylinn og breyttist í
silfurskæran pening sem spann sig niður í djúpið og þegar ég ætlaði að grípa
hann var hann orðinn fiðrildi sem flaug inn kolsvört göng og lýsti mér leiðina
yfir klungrið upp úr gjánni uns ég var staddur í gljúfrinu þar sem Öxará fellur
fram af berginu. Gjáin var full af fólki sem ég reyndi að komast í samband við
en utan um hvern og einn var svefnhjúpur, því þetta var sofandi fólk. Hrökk upp
við köll mín, heyrði mig svo greinilega kalla nafn þitt, hátt og
örvæntingarfullt. Ég læðist fram ganginn, bílar á hvolfi, hálfhrunin hús.
Hringur hvílir eins og engill á skýi með hendurnar upp fyrir haus í algerri
afslöppun. Sællegur og rjóður eins og auglýsing fyrir barnamat. Ég sný aftur
inn. Bylgja eins og brotlent, sama andlit útvarpar heilli ævisögu. Einhver
stundleg fró líkt og hjá manni sem sýgur í algleymi síðustu sjeikdropana og
byrjað að votta fyrir áhyggjum yfir endalokunum. Augasteinarnir tifa eins og
kúla í IBM. Kem mér í mjúkinn hjá heitum rassi. Hlý sæng breiðir yfir og byggir
út kuldanum. Auðvelt að hugsa sér hamingjuna: uppfylling allra óska í hlýindum,
það er allt og sumt! Heyri vindinn gera áhlaup á blokkina. Hlusta hvernig hún
stendur af sér allar hrinur. Uml og ið á meðan við erum aftur að komast í þessa
flóknu stellingu. Leysast upp og losna undan allri kröfugerð. Ganga fyrir einu
saman ímyndunarafli. Að maður skuli búa yfir þessari draumavél, skuli geta sett
rétt andlit á allt þetta fólk. Lagt hverjum manni orð í munn. Sett upp 500 bls.
skáldsögu eins og að draga andann. Á næturnar yrkjum við heimslitteratúr. Næðum
við að binda hann inn bæri okkur Nóbelinn. III Þau komu labbandi eftir veginum.
Tilsýndar var Andri eins og snigill með húsið sitt á bakinu. Í bakpokanum hafði
hann Arf Vesturlanda og tjaldið ofan á en svefnpokana ólaða neðanundir. Litlir
bæir eru auðveldir með lítið aðdráttarafl, sama gata liggur inn og út. Aftur á
móti þarf oft heilan dag til að sigrast á segli stórborgar. Bylgja skar og
smurði brauð á meðan Andri kastaði fyrir bíla. Andri settist við brauðmatinn og
á meðan leysti Bylgja af við veiðarnar. Nær samstundis hafði risavaxið
vöruflutningaflykki bitið á agnið en gaf í aftur þegar kom í ljós að böggull
fylgdi skammrifi. Þú værir komin til Indlands og aftur til baka ef þú værir ein.
Eða á nauðgunaruppboð í Bagdad, svaraði Bylgja. Hvernig er að vera kona, ég
meina karlmann dreymir um eitt og það er hjá konunni. Hvar sem hún kemur opnast
allar gáttir, hún þarf ekki annað en hnykkja upp annarri mjöðminni og
járnbrautarlest klossbremsar. Hvernig þætti þér ef enginn tæki þig fyrir það sem
þú ert? spurði Bylgja. Þú værir kannski doktor í heimspeki eða húsasmiður en
allt og sumt sem þú fengir frá hálfu mannkyninu væri: ofsalega ertu með
girnilegt nef, má ég bora í nefið á þér? Oh, sagði Andri, þessir kvensjúkdómar
eru kannski komnir úr móð í bili, samt styðst kvenfólk við kynferðishækjuna
alltaf þegar það þarf á henni að halda. Það var ekkert á milli okkar José. Annað
en þetta venjulega. Hann hafði áhuga á mér sem manneskju ekki sem kynferðisveru?
Af hverju kom hann þá á eftir þér alla leið frá Brasilíu, er ekki nóg af
manneskjum þar? Þau skiptust á að strunsa hvort fram úr öðru uns bíll nam staðar
og spurði hvort þau væru ekki á puttanum? Í morgunsárið voru þau stödd einhvers
staðar í skógum Þýskalands, það var hnausþykk þoka eins og í Grimmsævintýri,
Hans og Gréta, stjúpan búin að flæma þau út í skóg fullan af galdranornum. Þau
leiddust inn á parking og settust inn í lítið pikknikkskýli aðframkomin af syfju
og vosi. Út úr miðjum grautnum mótaðist skilti sem kom þeim kunnuglega fyrir
sjónir: DACHAU. Þetta hryglukennda dauðahljóð, vinnufangabúðirnar, fólk í
strípuðum náttfötum staflað í kojur eins og ofvaxin börn í sumarbúðum.
Sannkölluð sending af himni fyrir vegamóða ferðalanga til að standa af sér
þokuna og morgunkulið. Safnverðir með gamanyrði skiptust á sígarettum. Ókeypis
aðgangur. Í forskála var brugðið upp aðdraganda nasismans í orðum og æði. Reiði
maðurinn með svarta nefhorinn, afturgreiddi gasprarinn, flogasjúki múgurinn:
nasisminn. Fangabúðirnar sýndust svara til svæðis á borð við Kamp Knox í
Reykjavík, nema hér var allt í röð og reglu, enginn þvottur á snúru eða
ryðbrunnar öskutunnur og smitandi olíugeymar. Einkunnarorð: Vinnan gerir yður
frjálsa. Alveg eins og á bíó, hugsuðu þau og áttu á hverri stundu von á Steve
McQueen hlaupandi í keng hinum megin við girðinguna, sikksakkandi innan um
sírenur, kastljós, vélbyssugelt og hundgá. Hitler, var hann ekki í sömu skúffu
og Chaplin? Álíka raunverulegur. Haugar af hári, herbergi full af gleraugum,
fjallháir klæðastaflar, líkbrennsluofnar, fjöldagrafir, hermenn með
súrefnisgrímur að transportera hræum, hestarnir viðþolslausir af fnyknum. Nakið
fólk leitt til slátrunar. Samt hélt það áfram að bregðast við eins og
manneskjur: kvenfólkið leitaðist við að hylja sköp sín og brjóst.
Einkennisklæddir varðmenn skiptust kumpánlega á sígarettum. Afskornir hausar af
líkömum sem höfðu verið notaðir í sápur. Heimsendir anno 1944, Árið sem
Heimssöngvarinn Eggert Stefánsson lofsöng: " Það er komið árið í sögu Íslands,
hið eina sem kemur og aldrei fer, árið sem komandi kynslóðir svo lengi sem
nokkurt líf er á þessu landi aldrei gleyma og alltaf minnast á meðan hjarta
okkar Íslandi slær, þetta ár sem verður blessað og heilagt og eilíft svo lengi
sem landið byggist, ár örlaganna sem kemur með Réttlætið og Frelsið til Íslands:
Árið Eina" Á puttanum tekur maður löndin inn í smáskömmtum, 20 km bútar í senn,
bílstjórinn oftast karlmaður, einn á ferð, aldrei sá sami náttúrlega. Bílarnir
stundum druslur sem drattast áfram með viðrekstrum eða lágróma lúxusvagnar.
Bílstjórarnir allt frá sveitapresti í fyrsta gír upp í manninn með ljáinn sem er
kominn með sólgleraugu og leðurhanska og olnbogann út um gluggann: vegurinn
útbreidd sæng og vindurinn kembir hár hans aftur í aftursæti þar sem
fórnarlömbin hnipra sig saman. Þriðja flokks ástarsöngvari hamast í útvarpinu en
innra með farþegunum syngur Dómkirkjukórinn" Allt eins og blómstrið eina".
Veröldin skiptist í reiti sem eru sjálfum sér nógir um tungumál, trúarbrögð og
fjárhagsáhyggjur. Samanlagt mynda þeir blaðsíðu í landafræðinni. Hver og einn á
heima í einum slíkum reit og fer ekki út af honum nema kannski einu sinni á ári
í sumarfríinu þegar fólk hefur skipti á reitum því heimareitir eins eru útlönd
fyrir öðrum. Landslag eftir landslag æddi fram hjá og strokaðist út jafnóðum,
eitt vék fyrir öðru. Heil borg skildi kannski eftir eina þvottasnúru og konu með
klemmu. Lífið nafnlaust og ópersónulegt. Aðrir staðir höfðu beðið þolinmóðir
alveg síðan í barnaskóla: Skakkiturninn stóð heima í Písa, Michelangelo í
Flórens og Frans talaði til túristanna í Assisi. Eftir skoðunarferð um
Péturskirkjuna í Róm tók Bylgja að kúgast. Dýrmætir peningar fóru í að öðlast
afnotarétt af hótelherbergi þar sem Bylgja og maginn náðu samkomulagi með
sólarhringshvíld. Hvernig á ég að tengja tímann við mig, hugsaði Andri þar sem
hann sat inni á klósetti með kúlupenna og minniskompu á meðan Bylgja svaf. Var
hugsanlegt að efnin gætu stytt manni leið, komið á þráðlausu sambandi? Hvar var
uppljómunin" þú ert þú"? Nú nærðist hún ekki lengur á sjálfframleiddu innihaldi
heldur ól á vanmetatilfinningu. Ótrúlegt handikapp að vita ekki allt, þurfa að
lesa sér til, alltaf ný og ný bók sem Nútíminn var handan við. " Lestu þessa,
ertu búinn að lesa þessa? Þú skalt lesa þessa, þegar ég er búinn að lesa þessa
hef ég Nútímann á valdi mínu". Nútíminn var samband. Alltaf nýjar og nýjar líkur
á að innstungan væri í tiltekinni bók, linna ekki látum fyrr en þú hafðir orðið
þér úti um hana. Opna hana spenntur, taka til við lesturinn, geispa. Áhrifin oft
líkari því að maður hefði tekið inn svefnmeðal: sé á mann syfja. Klöngrast í
þessu orðahröngli sárfættur og geispandi. Aftur á móti var einn maður sem hafði
náð slíku valdi á Nútímanum að það mátti ekki á milli sjá hvort hann var að
fjalla um hann eða hreinlega búa hann til. Fyrir bragðið hafði hann verið
hundeltur land úr landi uns hann fann hæli sem útlagi í Lundúnaborg. Þar tóku
rukkarar og tollheimtumenn við honum, flæmdu hann úr einum leiguhjallinum í
annan, eitruðu líf hans og fjölskyldunnar, börnin drógust upp af hungri og
sjúkdómum, konan missti vitið. Nú voru verk hans til sölu á öðru hverju horni,
hugsun hans orðin iðngrein, hlutabréf í Kauphöllinni. Við lestur þeirra var
líkast því að kviknaði á peru. Veraldarsagan iðaði fyrir hugskotssjónum, heilu
tímabilin hótuðu að leysa frá skjóðunni. Þá rofnaði sambandið. Tuttugasta öldin
var eins og lokuð bók. Þar skall þokan á svartari en nokkru sinni Lundúnaþokan.
Tuttugasta öldin virtist ekki hlíta neinni forskrift. Samt var Nútíminn þarna
einhvers staðar, annað gat ekki staðist, einhvers staðar í bók bíómynd eða öllu
þessu til samans. Jafnt og þétt litu þau um öxl en bólaði hvergi á bíl. Dagurinn
var að fjara út og akuryrkjufólk í óða önn að tína saman verkfærin og kvöldið
byrjað að hafa til tungl, stjörnur og annað sem nóttin þarf til að leggja undir
sig himinhvolfið. Einhvers staðar hlaut að hafa verið skrúfað fyrir alla umferð,
enginn bíll meir og ferðin hótaði að lognast út af í þessari Suðursveit. Á
endanum brugðu þau á það ráð að arka út af veginum eins langt og þau komust áður
en svörtu húmteppi var skutlað yfir sviðið. Á meðan Andri reisti tjaldið sneiddi
Bylgja afganginn af grænmetinu niður á pönnu og braut brauðið. Þótt máltíðin
væri fábrotin var umgjörðin því stórbrotnari: sólkerfið hafði verið dregið upp á
himinhvelfinguna, stjörnurnar eins og hvolfst hefði úr hvítasykurskrukku yfir
svart teppi. Teldu upp reikistjörnur sólar í réttri röð, sagði Bylgja með
fullanmunn. Nói Hreinn Síríus... byrjaði Andri, eða voru það kannski togararnir?
Í landafræðiprófi tókst mér einu sinni að kíkja á prófblaðið um leið og
yfirsetukonan gekk í salinn, hélt Bylgja áfram. Fyrsta spurning var: " Teljið
upp reikistjörnur sólar í réttri röð". Ég flýtti mér að fletta þeim upp í
bókinni og gleypa þær í mig allar átta. En hvað heldurðu? Á leiðinni í sætið
tókst mér að glutra niður einni. Hvernig sem ég fór að voru þær aldrei nema sjö.
Ég bað til Guðs ekkert svar. Í huganum gældi ég við þá hugmynd að viðkomandi
reikistjarna hefði tortímst á meðan prófið stóð yfir og mitt svar því í rauninni
hið eina rétta. Strax og ég var komin út flýtti ég mér að fletta upp í bókinni:
ég hafði gleymt Jörðinni. Bylgja þó! sagði Andri og lagði við hlustir. Fótatak.
Raddir. Hópur af fólki kom út úr nóttinni og nálgaðist þau hægt og ógnandi.
Bylgju varð svo hverft við að hún var næstum búin að velta um koll prímusnum.
Rifjaðist upp fyrir Andra að hann hafði ætlað að hafa með sér dólk. Sennilega
hefði hann þó hrokkið skammt, einn var með byssu, annar barefli og glampaði á
hníf í hendi hins þriðja. Og liðsmunurinn!. Þetta var vinnufólkið af vínekrunni
sem sló um þau hring, bareflið breyttist í nýbakað brauð, byssan fjögur egg og
sveðjan fulla flösku af ísköldu freyðivíni beint upp úr moldinni. Þegar orð komu
fyrir sem báðir aðilar skildu voru þau hent á lofti og endurtekin fagnandi.
Helst vildi fólkið draga þau heim í hús, en takk fyrir þau ætluðu að halda áfram
í bítið. Að skilnaði voru þau leyst út með tóbaki og árnaðaróskum. Í rauðabítið
morguninn eftir vaknaði Andri við að Bylgja var að mæla sig. Ertu lasin? Þetta
eru nýmóðustu getnaðarvarnirnar, svaraði Bylgja. Ertu viss um að þú sért ekki
með þær í vitlausum enda? Sko, upphófst Bylgja, ég er með svona eggjastokk.
Hæna. Ef egg mætir sæðisfrumu eru stórar líkur á að sæðisfruman borist inn í
kjarna eggsins og út komi kjarnafjölskylda. Hva, ertu ekki á pillunni? Mig
langar ekki til neins á pillunni. Hún lyfti mælinum upp að ljósinu og nótaði
niðurstöðuna niður hjá sér. Galdurinn er að vita hvenær eggið losnar. Það getum
við með því að mæla okkur því líkamshitinn hækkar ögn við losunina. Sjáðu nú
þetta línurit: þegar kúrfan byrjar að stíga sefur hver í sínum poka. Mér líður
eins og í veðurathugunarstöð, kvartaði Andri. Ég myndi setja upp loftbelg til að
losna við þessa helvítis pillu, sagði Bylgja. Þau brutu húsið sitt saman og
settust út á vegarbrún. Sveitin flaut öll í einhverju ókennilegu gráu flosi.
Úff, nötraði Bylgja, nýbúin að klippa neðan af buxunum sem trosnuðu upp á
lærunum. Til mótvægis gerðu þau morgunleikfimi á veginum og skiptust á að vera
Magnús Pétursson og Valdimar Örnólfsson. Hvað kemur svo? Morgunbæn? eða" Nú
verður lesið úr forystugreinum Morgunblaðsins?" Flutningabíll braust inn í
sjóndeildarhringinn, keifandi kom hann með eldrauða sólina á herðunum og
bílstjórinn nam staðar eins og þau hefðu átt fastákveðið stefnumót frá því í
upphafi tímans. Um leið og raknaði úr dalalæðunum blöstu við vínekrur, skógar og
fjöll og í hvert skipti og landslagið keyrði um þverbak horfðust þau í augu og
létu vísifingur mynda hring á móti þumli í viðurkenningarskyni. Hvert eru allir
að fara? spurði vörubílstjórinn. Hvað á þessi faraldur að þýða, ég geri ekki
annað en taka upp í ungt fólk og selflytja það hvert? Til Indlands, svöruðu þau.
Hvað er um að vera þar? Fólk er að leita að sjálfu sér. Maðurinn hristi hausinn
og greip fastar um stýrið. Ég var ekki fyrr búinn að finna kellinguna mína en
kotið fylltist af krógum. Fólk sér kannski ekki lengur tilganginn í því. Hvar
sofiði? Í tjaldi. Hvað borðiði? Brauð ávexti grænmeti. Með hverju borgiði?
American Express. Maðurinn hristi hausinn og kreisti stýrið. Eruð þið gift? Nei.
Eruð þið systkini? Við erum vinir. Maðurinn hristi hausinn áhyggjufullur og
gerði aðra atlögu að stýrinu. Hvað ef koma börn? Þau litu hvort á annað. Börn,
ítrekaði hann og táknaði bumbu framan á ístruna á sér. Þau litu áhyggjufull
hvort á annað og síðan af alefli út um gluggann. Í næsta reit var sjór og
sumarfrí. Boldangsmatróna lét son sinn mjóan halda úti handklæðissnifsi á meðan
hún klæddi sig í svartan sundbol. Drengurinn átti fullt í fangi með þetta
vænghaf og þegar fótbolti kom inn í myndina setti hann sig ekki úr færi að
sparka honum en móðir hans tók andköf með svartan sundbol eins og haft um
ökklann. Þau voru komin til borgar við ströndina. Haugar af mannakjöti bökuðust
í sólinni, frumskógur handa á lofti, urmull af boltum. Tjaldstæðið var eins og
sjónvarpsmynd frá flóttamannabúðum. Ef hálslangur maður rak óvarlega út hausinn
var hann kominn í morgunkaffi hjá nágrannanum. Vesturheimskir puttalingar báru
saman bækur sínar. Sumir voru á mótorhjólum með stúlku aftan á, það var bíómynd
sem var svoleiðis eða var það bók? Menn sátu í tjaldopinu og þuldu frásagnir af
þjóðveginum. Stúlkurnar þögðu aðdáunarfullar og kinkuðu kolli eins og í
myndinni. Einhver gutlaði á gítar, sumir tóku lagið, burstuðu tennur, þvoðu upp
matarílát. Eftir því sem borgin úthverfðist varð fátæklegra umhorfs. Þau voru
stödd í smygl- og glæpabeltinu miðju. Bílskrjóður hökti úr gagnstæðri átt, hægði
ferðina, andlit kafin í skeggbroddum horfðu út. Andra og Bylgju til skelfingar
sáu þau bílinn taka u-beygju og nema staðar við tærnar á þeim. Stundin var
runnin upp. Öllum lokið afhentu þau farangurinn og settust inn í bílinn. Í
framsætinu sat maður með sjúkt morðingjaglott og hafði orð fyrir hinum.
Bílstjórinn var með stráhatt af fuglahræðu og sneri sér öðru hverju við í sætinu
með brosi sem var langt um fram það sem tanngarðurinn leyfði, að ekki sé minnst
á Umferðarráð. Við hliðina á þeim í aftursætinu sat sjórekið lík og vantaði
framan á aðra höndina en hafði verið tjaslað í sárið einhverju plasti og
leðurlíki. Þau hnipruðu sig saman í aftursætinu og þóttust skilja minna en efni
stóðu til og alls ekki þegar talið barst að dollurum. Á gólfi bílsins gutlaði í
einhverjum vökva og flutu ókennilegir kekkir í leginum. Bylgja þáði sína fyrstu
sígarettu, hafði heyrt að gæti verið gott að reka sígarettuglóð í handarbakið á
nauðgaranum. Glæpamennirnir spurðu aldrei á hvaða leið þau væru en þegar komið
var til hafnarborgarinnar óku þeir rakleiðis niður á kajann og óskuðu þeim
góðrar ferðar. Gapandi stóðu þau á hafnarbakkanum og hefðu gleymt farangrinum ef
sjórekna líkið hefði ekki sjálft fiskað hann upp úr skottinu. " Hvernig er
eiginlega háttað þekkingu okkar á öðru fólki?", skrifaði Andri á meðan þau biðu
eftir ferjunni. " Við sem erum alin upp á skálmöld kvikmyndanna, tengjum
ókunnuga ósjálfrátt skefjalausri mannvonsku, breytum blásaklausu fólki í
brjálæðinga og morðsjúk illmenni. hvíta tjaldið hefur gert úr okkur nevrotíkera,
lyddur og pungsparkara". Landinu var lokið, m/s Ódisseifur blés óþolinmóður til
brottfarar, vegabréfsáritunin bjóst til að loka og puttalingar allra landa runnu
upp landganginn. Samferðafólkið lá eins og klemmur út um þilfarið, nartaði í
mat, lét í sig vökva, fitlaði við strengi eða vældi í munnhörpu. Um nóttina
sigldu þau út úr latneska stafrófinu, sjöárabekkurinn kom ekki lengur að haldi.
Lýðræðið fór sömu leið: nú var ekki lengur kosið á fjögurra ára fresti, herinn
hafði hrifsað völdin og andlitsmynd Hershöfðingjans skipaði landsföðursess á
eldspýtustokkum. Margföldunartaflan var þó enn á sínum stað og þau töldu það sem
eftir var af peningunum. Við skulum bara fara eins langt og við komumst og snúa
svo við. Eins langt og við komumst og aftur til baka. Út úr myndopnu
skólabókarinnar vall óstjórnleg umferð í bland við mauraþúfu af fólki. Í stað
skólastofulyktarinnar þar sem ydd í ruslakörfu blandaðist eplakjörnum var komin
sambreyskja af kryddi og svita. Rifjaðist upp fyrir þeim að hér stóð vagga
vestrænnar menningar, þau vissu ekki almennilega hvar og fyrir bragðið var hún
alls staðar: Sókrates tók á sig gervi blaðasala, Hómer þandi harmónikku á
götuhorni og ranghvolfdi blindum augunum eins og bensíndæla. Framan við
búðarglugga hafði myndast kös þar sem þeir öftustu klifruðu upp á bakið á hinum
sem framar stóðu. Í sjónmáli flökti mynd á sjónvarpsskermi og enn einn
geimfarinn gekk loftkenndum skrefum enda ekki asnast til að vera með fullan poka
af bókum á bakinu. Í gamla heiminum voru öll hótel full eins og í
Nýjatestamentinu. Aðgangur að húsþökum seldur fyrir svimandi upphæðir. Gatan tók
við af sínu alkunna örlæti. Síðustu vagnarnir voru að fara heim, en enginn í
Uppheimana, hvað þá Kópavoginn. Þau klæddu sig í svefnpokana og hjúfruðu sig
saman á bekk. Dauf ljóstýra vísaði villidýrum næturinnar á staðinn hvar þau
lágu. Góða nótt litlu börn. Það vantaði ekki að þau drægju ýsur en svefninn lét
ekki á sér kræla. Hvernig gátu þau þá hrokkið upp þegar lýst var framan í þau
með vasaljósi? Settust upp og horfðu framan í mann sem var að reyna að ná
sambandi við þau með pínulitlu vasaljósi og ennþá minni ensku: Khom with mí,
plís. Ætlaði hann að fá þau inn í húsasund til að geta betur myrt þau? Með
vasaljósinu? Þetta var dapurlegur ungur maður í trosnuðum frakka og jók á
þreytusvipinn hvað Andri og Bylgja voru skilningssljó. Teymdi þau eins og
svefngengla í gegn um dreymandi borgina og réðst til inngöngu í svefndrukkið
hús. Ljóstýran hlykkjaðist upp mjóa stiga og varpaðist milli skellóttra veggja
þar sem rakinn hafði sprengt af sér kalkið. Þau vöknuðu endurnærð í hvellbjörtu
herbergi. Ungi maðurinn kom að utan með nýbakað brauð en nóttin hafði lítið
megnað að má burt áhyggjusvipinn. Tíndi upp úr vösunum það sem við átti að éta:
neskaffi, mjólk, þrjú egg. Á meðan þau snæddu lagði hann þeim lífsreglur:
yfirgefa meginlandið og halda út í eyjarnar, hann vissi af eyju sem var ódýr. Um
leið og hann talaði skrifaði hann á hvern smámiðann á fætur öðrum og þegar þau
voru komin með alla vasa fulla af hyggindum sem í hag mega koma, héldu þau út á
veginn á ný. Olíubílstjóri hirti þau upp af þjóðveginum. Hann hafði vissulega
séð margar borgir og spilaði af segulbandi hina forboðnu tónlist Þeodorakisar
sem hershöfðingjarnir höfðu gert útlæga úr Ríkinu, hvítar tennur glömpuðu í
svörtu skeggi þegar hann tók undir í falsettu við söngvarann. Á áningarstöðum
var honum uppálagt að hringja í skrifstofuna sem var alltaf að breyta fyrir
honum áætluninni og flækja fyrir honum heimferðina. Helvítis fíflin ætluðu að
kyrrsetja hann hér. Fjárhagslega var ekki rúm fyrir þau í gistihúsinu en allt í
lagi að breiða úr pokunum uppi á þaki. Tunglið bar sig vel og stjörnurnar aftur
komnar á kreik með skilaboð frá milljónum ára. Svo nálægt að nærri virtist vera
hægt að taka þangað rútu. Sérðu stjörnuna sem hreyfist? Stjörnuhrap upp í móti!
Þau rýndu lengi og fylgdust með stjörnunni sem öðru hverju birtist og klifraði
svo greinilega upp á himininn uns rann upp fyrir þeim að þetta var fjall og bíll
að hlykkjast efst í fjallshlíðinni. Samkvæmt því voru sumar" stjörnurnar" þorp.
Morguninn eftir blasti fjallið við með skógi vaxnar hlíðar og hvítar slettur sem
gátu verið hús. Þau spurðust fyrir í afgreiðslunni og rútubíllinn átti að leggja
af stað klukkan hálf ellefu. Þau slógust í för með kræklóttri konu og
pinklafólki. Bílstjórinn ekki minna einkennisklæddur en þótt hann ætlaði til
tunglsins, enda ekki lítill vandi að stjórna svona rútuflykki upp hlykkjóttan
brattann. Með jöfnu bili klippti þorp á þjóðveginn og smá reyttist úr
farþegahópnum. Loks var kræklótta konan ein eftir og þau tvö í aftursætinu.
Kannski var bara eitt hús á toppnum og þetta var Nornin í Hans og Grétu. Nei,
fjallið lumaði á einu þorpi í tilbót og nú notaði rútan torgið til að snúa við.
Þorpsbúar flykktust að eins og þeir væru að taka á móti ömmu sinni, bílstjórinn
afhenti pakka, hvískur og pískur þegar Andri og Bylgja birtust og brutu
fyrirmæli herforingjastjórnarinnar um sídd á hári, vöxt á skeggi og lögskipuð
brjóstahöld. Þegar þau voru örugglega komin út úr þorpinu tóku þau að svipast um
eftir tjaldstæði. Hver trjálundurinn bauð sig fram öðrum girnilegri og þegar
lind bættist í myndina var tjaldstæðið fundið með útsýni af fjallinu yfir móðu
og mistur sem var annað hvort haf eða himinn og hávaxnir hlynir mynduðu
skjólkrans. Kalkhvítur fjallstindur stakk sér upp efst. Þau slógu upp tjaldinu,
skriðu ofan í svefnpokana og svifu út á náttdjúpið. Þau lentu við fuglasöng um
leið og byrjaði að skíma. Náttúran hjúpuð í þoku en af fjallinu gátu þau fylgst
með sólinni þokast upp á himininn og um leið og búið var að kveikja upp í
deginum byrjuðu skorkvikindin nudd, ískur og tíst. Brátt voru hlynirnir eins og
synfóníuhljómsveit og ósýnileg skordýrin fluttu skógarsynfóníuna. Maurar
streymdu upp úr holum, gömul skuplukona rak geitahóp með klingjandi bjöllum
eftir koppagötu, asni stóð á blístri. Fjallshlíðin endaði með uppsprettu sem
fossaði fram af bergstalli. Bylgja svipti fram af sér peysunni, brjóstin
hristust af hlátri og smeygði niður af sér buxunum, lærin kaffibrún og stinn
hvítnuðu upp við nára en rassinn á Andra brosti hvítur með rauðum bólum. Þau
sápuðu sig í hylnum, stóðu undir fossinum og hitinn breytti hverri gusu í
svalandi faðmlag. Ein og ein siðavönd kráka flaug gargandi tré af tré meðan þau
héldu áfram að striplast í sólinni sem þurrkaði þau umhyggjusamlega. Andri
þóttist vera Bakkus að elta Nymfu en Bylgja vildi frekar koma í Adam og Evu og
rétti honum plómu. Alltaf þegar hún ætlaði að pissa laug hann upp broddgöltum og
slöngum og þegar hún stóð upp hrifsaði hún handfylli af barrnálum og henti yfir
hann uns þau voru aftur orðin grútdrullug og þurftu að byrja allt upp á nýtt.
Hæfilega langt fyrir neðan klúkti þorpið í fjallshlíð: snuðrandi hundur hljóp
yfir torgið, stromparnir keðjureyktu og ómur af fólki við sínar sýslur. Pant
vera Seifur, sagði Andri og lagðist með höfuðið í kjöltu Bylgju en hún kreisti
hann í bak og fyrir uns sé á hann mók. Vindurinn í laufkrónum trjánna varð að
þungum hafnið og ískrið og pískrið í fuglunum og borgirnar sem hrundu inni í
maganum á henni en plómurnar frá því í morgun orsökuðu vindspenning. Brjóstin
slúttu yfir hann og einbeittur svipurinn og fimir fingurnir hlupu eins og
kóngulær eftir holdinu sem bráðnaði undan fingurgómunum honum fannst að þá og
þegar myndi hann leysast upp í sælutilfinningu eins og blaðra sem örmjór þráður
heldur í barnshendi. Þegar síðasti fílapensillinn lá í valnum, hrökk hann upp,
altekinn kynlegum dauðageig, örvæntingarfullur yfir að líða bara út í loftið án
þess að ávaxta sitt pund. Strax og fyrstu geislar sólar böðuðu sviðið byrjuðu
maurarnir að streyma upp úr holum sínum, endalausar fylkingar skröltu í átt að
markmiði sem virtist vera á allra vitorði. Ekki hafði sólin staldrað lengi á
austurhimninum er hitinn í tjaldinu var orðinn svo megn að innihaldið krafsaði
sig út. Á meðan vatnið hitnaði á prímusnum slóst Andri í för með síðbúnustu
maurunum og hafði ekki lengi farið er árrisulasta fylkingin var á heimleið með
björg í bú. Þarna var t.a.m. kjarni úr plómu sem þau höfðu spýtt út úr sér
daginn áður og eitthvað hold loddi enn á steininum. Mörg hundruð maurar unnu við
að hnika kjarnanum í átt að holunni. Á meðan þau drukku kaffið fylgdust þau með
atganginum uns Bylgju leiddist þófið, hóf upp steininn og setti hann niður við
hellismunnann. Það ætlaði allt um koll að keyra í heimi mauranna, hlaup og
óðagot og pat. Maður getur ímyndað sér hvað stendur í pressunni þeirra á morgun,
sagði Andri. Svona álíka og ef hvalur fyndist rekinn á land í Hveragerði. Að
lokinni máltíð settist Bylgja með Einvíddarmanninn en Andri tók upp stílakompu
og kúlupenna og fletti upp á auðri síðu og geispaði. Ekki hafði hann lengi setið
er maurarnir voru komnir upp um hann allan og út á hvíta örkina og allt í kring
um hann eins og þeir væru að gera úttekt á verkinu og setja sig í stellingar við
að færa hann ofan í holuna. Á endanum lagði hann á flótta upp í tré, skorðaði
sig á grein en Bylgja sat með bakið upp við trjástofninn. Blaðið hélt áfram að
vera hvítt eins og tennur í sjónvarpsstjörnu. Morguninn leið og afraksturinn var
ein setning, sem raunar var bara staðhæfing: fiðrildin fljúga blá og græn og
rauð Þessi þolandaháttur hlýtur að eiga sér einhverjar bernskar rætur, hugsaði
hann. Löngun til að seðjast? Löngun til að sofa þangað til maður getur ekki
sofið lengur, löngun til að fresta öllum afrekum þangað til maður er fær um að
inna þau af hendi, löngun til að sleppa undan jarðvist og gefa sig á vald sælu
sem er samþætt úr líkamlegri og andlegri nautn. Bylgja sat og starði út í
bláinn, tærnar grafnar í svörðinn. Ert þú þú? kallaði Andri niður. Ég verð að
sjá tilgang! kallaði Bylgja á móti. Eða öllu heldur ég vil ekki ganga þangað sem
mér er ætlað að fara. Er einhver að neyða þig? Málið er að ég veit bara hvert ég
vil ekki fara. Um leið og ég á að vilja eitthvað ákveðið skortir mig mótívasjón.
Það er skylda Nútímamannsins að vera í stöðugri sjálfsgagnrýni og prósess. Við
gerum allt sem við getum til að vera eins og okkur grunar að við ættum að vera,
í því felst stolt okkar. Bylgja var byrjuð að hreyfa sig eftir einhverjum
lagboða, hummaði um leið og hún dansaði, gaf sig á vald laglínu sem öðru hverju
ruddist út í söng: " Feeling good is good enough good enough for me good enough
for me and my Bobby McGee!" Berir fæturnir skrúfuðust niður í svörðinn og mörðu
sundur maura og plómur. Með auknum hraða lagði allt lauslegt á miðflótta, hárið,
brjóstin, handleggirnir. Ætli kvenfólki standi ekki stuggur af dauðanum? hugsaði
Andri. Kannski af því þær eru líffræðilegri en karlmenn, Karlmenn meiri
tilbúningur. Karlmenn alltaf að smíða sér ímynd og standa vörð um hana gagnvart
umhverfinu. Alltaf í örvæntingu að finna út hvað þeir eru. Keppast við að verja
titilinn. Karlmaðurinn þráir virkjunarframkvæmdir. Í stað þess að flæða
skipulagslaust til sjávar, vill hann renna í uppistöðulón, búa til rafmagn fyrir
alla heimsbyggðina. Skyndilega snarstoppaði Bylgja líkt og platan hefði verið
tekin af hugarfóninum og æpti. Einkennisklæddur hermaður með riffil steig fram
úr trjáþykkninu og gaf brosandi vísbendingu um að það ætti að halda áfram að
dansa. Hann talaði óðamála, ítrekaði alltaf sömu hluti hraðar eftir því sem þau
hristu oftar hausinn. Var hann að kveðja þau í herinn? Taka þau föst? Spurja til
vegar? Ef ske kynni fóru þau í farangurinn og náðu í vegabréfin sem hann tók
tveimur höndum. Sérstaka athygli vakti skegglaus passamynd af Andra, nýskeindum
eftir stúdentspróf í jakkafötum með bindi. Hermaðurinn gaf freklega í skyn að
hann vildi fá þetta útlit aftur. Andri reyndi að brosa og horfa fram hjá
byssuhlaupinu. Hermaðurinn sneri sér nú að Bylgju og táknaði brjóst framan á
brjóstkassann á sér og skók því næst fingurinn. Eftir nokkur marklaus orðaskipti
benti maðurinn þeim að fylgja sér og hvarf á brott með passana. Hvað þarf að
fara langt til að fá frið? Á leiðinni inn í þorpið fóru þau fram hjá húsarústum,
hálfhrundu húsi með innföllnu þaki. Sól og vindar léku sér innan veggja.
Íbúarnir skutust skrjáfandi í felur: villiköttur, snákur, ugla. Í kjallaranum lá
hálf tylft svína með fjölda grísa. Lágu makindalega á hliðinni og teygðu úr
skönkunum: öðru hverju blökuðu þau við flugum með löngum eyrum og hringsnúnu
skotti. Hvað þau voru sjálfum sér nóg. Lágu og móktu í svækjunni, nudduðu
trýninu ofan í þurra drulluna, dæstu, ropuðu, rumdu. Göltur snuðraði í
veggjarholu. Forviða horfðu þau á þessar lífverur sem gátu bara legið í eigin
drullu án þess að spurja sig um takmark eða tilgang. Kjarnafjölskylda sem lifði
og tímgaðist án þess að taka eftir því. Skyndilega varð gölturinn sér áskynja um
nærveru þeirra, hætti að sjúga pöddur úr veggjarholunni og bakkaði út á mitt
gólf. Gisið gult hár spratt eins og sina upp úr brúnum eyjum á bakinu.
Sekúndubrot horfðust þau í augu, svo tættist loftið sundur af öskri sem gerði
þeim svo hverft við að lá við borð að þau hröpuðu ofan í svínastíuna þar sem
afgangurinn af fjölskyldunni böðlaðist á lappir bölvandi og ragnandi. Hlynirnir
beggja vegna torgsins mynduðu laufþak, stólar og borð úti á stétt en vertinn
sótti sitt hvað umbeðið inn í litla skonsu: kaffi, límónaði, úsó. Þaut út og
inn, skáskaut sér á milli borðanna, lamdi burt flugur með viskustykki. Hænur
vöppuðu út og inn og gogguðu í mylsnu eða maur. Vertinn danglaði í hausinn á
þeim með viskustykkinu. Karlmenn skiptust á að hrista tening og sleppa. Nokkrum
borðum fjær sat maður í jakkafötum með þykk gleraugu og í greip sér hélt hann á
glasi og velti vökvanum sitt á hvað eða vék orði að konu í grænum kjól sem
spennti sig aftur í stólnum og hló. Hæna leit upp skelfd, hljóp þrjú fjögur
skref, blakaði væng. Við kysstumst. Svo losaði Kata sig mjúklega úr faðminum,
brosti til mín og lyfti hendinni í kveðjuskyni áður en hún settist upp í bílinn.
Ég man að við horfðumst í augu og ég sagði eitthvað um að ég ætlaði að kaupa
bjúgu í kvöldmatinn eins og ég gerði stundum og hún gretti sig glaðlega yfir
þreyttu gríni og sagðist ekki vita hvort hún kæmi í mat, hún myndi hringja. Svo
lokaði hún á eftir sér bílhurðinni og ég horfði á eftir henni aka hægt út
bílaplanið og út á götu þar sem hún staðnæmdist við Stanz merki áður en hún hélt
áfram og hvarf. Himinninn var alveg blár. Ég stóð lengi grafkyrr með minninguna
um varir hennar á vörum mínum og horfði út í loftið eitthvað á eftir henni,
eitthvað út í buskann. Við höfðum varið hádeginu eins og ævinlega á föstudögum:
í badmintoni, bara tvö að leika okkur í fullum sal af fólki. Við vorum góð það
fannst mér við lékum af snerpu, dönsuðum fimlega um allan völl eins og hann væri
svæði okkur helgað. Mér fannst alltaf horft á okkur eða Kötu því hún hreyfði sig
tígulega með spaðann og var glæsileg með hvíta kollinn sinn. Það var jafnræði
með okkur. Við skiptumst á að smassa og lauma og vippa stundum vann ég, stundum
hún. Þetta var eins og kynlíf. Og svo þegar allt var búið stóð ég þarna á
bílaplaninu með bros hennar í augnkrókunum og goluna á kinnum mér og horfði
lengi á eftir henni hverfa, eitthvað út í buskann. Himinninn var alveg blár en
hádegið var búið. Ég þurfti að hringja í menn, lesa skýrslu fyrir fundinn eftir
helgi, gera punkta upp úr henni, viðra Pjatta og náttúrlega kaupa í matinn
eitthvað annað en bjúgu. Ég þurfti að drífa mig. En ég stóð bara þarna með
badmintontöskuna í annarri hendinni og horfði á eftir henni eitthvað út í
buskann. Hina höndina hafði ég í jakkavasanum og handfjatlaði litlu plastkúluna
frá síðasta gamlárskvöldi. Ég veit ekki hvort ég handfjatla hana mér til ánægju
en kúlan er búin að vera þarna í vasanum í hálft ár. Ég man að mér var ekki
skemmt þegar pabbi kom kjagandi með heilan pakka af sprengidóti sem hann hafði
keypt af einhverjum björgunarsveitarmanni því að hann hafði þekkt pabba hans. Ég
lét það samt eftir honum að taka þátt í þessu. Klukkan tólf á miðnætti var hann
að paufast um úti í garði að skjóta rakettum á meðan ég stóð álengdar og reyndi
að gera skil öllu smádótinu barnið á heimilinu. Tveir hvíthærðir menn. Barnið á
heimilinu og pabbinn, tveir á gamlárskvöldi, litla fjölskyldan. Kata var fyrir
norðan hjá honum Halla sínum, strákurinn minn hann Siggi var hjá sínum nánustu
og við pabbi bara tveir tveir hvíthærðir menn. Og ég, barnið á heimilinu,
kepptist við að kveikja á stjörnuljósum og handblysum og öðru slíku
sprengismælki. Fyrr um kvöldið hafði ég eldað hamborgarhrygg með öllu
tilheyrandi handa okkur sem við snæddum með miklu kjamsi og eftir að við fórum
inn horfðum við saman á Singin in the Rain eins og við gerðum stundum þegar
mikið var haft við, eftirlætismyndina hans pabba sem honum fannst alltaf vera um
sig og mömmu og gleðina sem ríkir í broslandinu. Svo var hann að skjóta upp
rakettum fram eftir árinu þar til einhver nágranninn kom og kvartaði. Plastkúlan
er opin og inni í henni er mjúkt efni, eins og dúnn viðkomu. Þetta er einhvers
konar barnasprengja. Ég var órólegur þegar ég kom á stofuna eftir badmintonið þó
að ég hefði í sjálfu sér enga ástæðu til þess nema auðvitað að ég vissi að
tillaga mín að skipulaginu á Sámsfirði hafði ekki hlotið náð fyrir augun
meirihlutans á morgunfundinum; ég hvomaði í mig samlokunni sem ég hafði smurt um
morguninn og gleymdi að njóta hennar þótt mér hefði fundist hún dálítið
skemmtileg þegar ég var að setja hana saman. Það var ekki fyrr en í síðasta
munnbitanum sem ég rankaði við mér og reyndi að finna bragðið en þá var ég
orðinn of seinn. Ég var í hálfgerðu uppnámi, kannski út af höfnunarkennd. Þegar
kom að símtölum dagsins talaði ég of hátt og hló fáránlega sem var á skjön við
hversdagsviðmót mitt því að ég er fremur fáskiptinn og viðkunnanlegur maður. Á
meðan ég var að tala við Eirík tæknifræðing var eins og ég væri fullur gleði
yfir þessu samtali eða fullur örvæntingar yfir því að honum líkaði kannski ekki
við mig. Eða bara fullur. Mér tókst að hnoða einhvern endi á samtalið Já já, við
förum þá betur yfir þetta eftir helgi hno hno hno og stóð upp úr stólnum til að
fá mér svolítið vatn úr kælitankinum. Það róaði mig örlítið og mér gekk betur að
tala við Sigurpál lagna, hló bara einu sinni og þá ekki meðvitað enda vorum við
að tala um lagnir og þegar komið var að Fannari í sóknarnefnd kirkjunnar á
Hálogalandi var ég hvorki glaðvær né smeðjulegur. Ég ákvað að hringja í Kötu.
Það hringdi nokkrum sinnum og ég heyrði fyrir mér asnalegu hringinguna hennar
sem er eins og úr gömlu tékknesku myndunum um Gústa og brosti með með sjálfum
mér. Svo var eins og hún svaraði en það var samt ekki hún sem svaraði. Það var
enginn sem svaraði. Og samt var svarað. Ég sagði: Halló? í spurnartóni en enginn
svaraði. Halló? Ég hlaut að vera staddur í kápuvasanum hennar og kannski hafði
hún óvart ýtt á græna takkann. Við vorum að minnsta kosti stödd í kirkju, ég
fann það, ég heyrði hvelfinguna í mildri kvenröddinni sem glumdi í fjarska:
Almáttugi faðir, við þökkum þér Svo komu skruðningar og allt varð hljótt. Ég
lagði frá mér tólið. Ég ákvað að hugsa ekki um þetta og fara heldur að lesa
skýrsluna hennar Unu Maríu Páls en áður en ég vissi var ég kominn á Hálogaland.
Inni í mér Titrandi fífa, gutl í læk, grasbalinn sléttur, brakandi ilmur sólar í
blóðbergi og lyngi, húsið góða og mamma. Og trén sem við mamma og Skáldís amma
gróðursettum þegar ég var lítill og eru systkini mín sem uxu með mér og dóu sum
eins og sumt í mér, og lifðu sum. Ég fann regnúðann. Ég fann grænleitan
sólpallinn sleipan af langvinnum rigningum. Ég fann ilminn af grænni sveit. Og
ég fann faðminn hennar Kötu og mýkt hennar og bragðið af vörum hennar svalt af
bláu Extra-tyggjói; við kysstumst, og síðan sá ég hana lyfta lófanum í
kveðjuskyni áður en hún sneri sér við til að stíga inn í bílinn, eins og hún
gerði stundum, vinstra munnvikið sveigt um leið og hægri augabrúnin lyftist eins
og hún gerði stundum. Ég var með störu. Ég reyndi að einbeita mér að skýrslunni
eftir Unu Maríu Páls. Það gekk ekki vel en ég hélt áfram að lesa í trausti þess
að einhvers staðar í mér leyndist hliðarsjálf sem væri þess megnugt að nema
pælingar um skuggamyndun og mat á niðurstöðum úr vindlíkani á meðan ég reikaði
um lyngbrekkur á Hálogalandi. Dagurinn leið. Holtasóleyjar titruðu í golu og
tittlingar tístu á steini, inni í mér. Ég róaðist smám saman og var farinn að
hlakka til að koma heim og viðra Pjatta þegar gemsinn minn hringdi skyndilega.
Ég hélt að þetta væri Kata og leit glaður á símann en ókunnugt númer blikkaði.
Það kom ónotalega við mig: mér fannst ég ætti að fá að vita hver ætti erindi við
mig. Þegar ég var yngri þekkti ég á hringingu heimilissímans hver var hinum
megin. Pabba hringing var ótrygg eins og vorhiminn en hringing Binna Frank
flögraði um heimilið eins og lítil og ófríð en mjög áhugasöm fluga; hringing Óma
vinar var einlæg, hringing Palla bleks hálfpartinn rám Gemsahringingarnar vísa
bara á sjálfar sig. Hvaða hringing ert þú? Can-can-maður eða meira út í
Charleston? Ég rausa. Ég vildi að ég kynni að skrifa eins og Skáldís amma. Ég
þarf að segja frá atburðum þessara daga skipulega og í réttri röð svo að ég geti
áttað mig á því sem gerðist og kannski dregið einhverjar ályktanir af því um
eitthvað. En ég rausa bara. Ég horfði á hringinguna. Númerið blikkaði á skjánum
eins og einmana vekjaraklukka um nótt á níundu hæð í gamalli blokk í austurbæ
Reykjavíkur. Mér fannst eins og þetta boðaði ekki gott. Ég ýtti á græna takkann,
bar símann upp að eyranu og sagði nafnið mitt í hálfgerðum spurnartón eins og ég
vildi vita hvort viðkomandi teldi sig virkilega eiga erindi við mann með þetta
nafn. Eins og ég geri stundum. Strákur bunaði út úr sér: Er drustdrust arna? Ha?
Æ vidldlusd núr. Ha? Dagurinn leið. Líka inni í mér. Ég skrifaði punkta upp úr
skýrslunni hennar Unu Maríu Páls sem virtust benda til að lausnir sem ég taldi
mig hafa fundið leystu ekkert og setti niðurstöðurnar í PowerPoint fyrir
kynninguna á mánudag. Ég tók til á skrifborðinu mínu, náði í tusku og þurrkaði
af öllu. Ég vökvaði blómin og raðaði skjölunum í tölvunni í möppur og
stafrófsröð henti út ógrynni af gömlum skjölum. Ég gantaðist við Óma. Við
störfum í básum í vinnunni, hvert með sitt rými sem við getum skipað niður eftir
ólíkum lausnum og með ólíkar þarfir í huga. Þótt við sinnum hvert sínu verkefni
og sum séu örlítið hærra sett en önnur í sambandi við ábyrgð og laun og jafnvel
virðingu þá eru engar einkaskrifstofur og allir geta í rauninni lagt sitt í
púkkið hjá öðrum. Þarna er visst flæði. Og við myndum ólíka hópa um ólík
verkefni og reynum að skiptast á hugmyndum og kaffiinnkaupum og matarumsjón. Oft
förum við öll saman í hádeginu og borðum núðlusúpu á kínverskum stað hérna rétt
hjá. Þá finnst mér eins og ég búi í borg. En við vinnum grunnhugmyndir hvert í
sínu horni og það ríkir viss samkeppni milli okkar um það hvaða hugmyndir verða
ofan á. Og þennan morgun hafði mín hugmynd að tillögu okkar að skipulaginu í
Sámsfirði lotið í lægra haldi fyrir tillögu frá Unu Maríu Páls sem er í básnum
hinum megin við Óma. Mér finnst gott að hafa hann Óma í næsta bás. Við höfum
þekkst síðan í ellefu ára bekk. Þá kom hann í bæinn úr sveit fyrir austan og
maður sér það einhvern veginn á hreyfingum hans og fasi. Það er eitthvað tært
við hann. Hann er hreinlyndur og jákvæður; viðkvæði hans við nánast öllu er:
Heyrðu, gott mál! Sem var einmitt það eina sem mér datt í hug að segja þegar
hann sagði mér frá því að hann hefði verið tekinn inn sem meðeigandi. Því að við
erum hús. Og ég vissi að hann myndi ganga út á kvöldin og fara hringinn í
kringum húsið og ganga úr skugga um hvort gluggarnir væru nógu þéttir, fara upp
á þakið og gera við ef það færi að leka, bera á hurðirnar á vorin láta sér annt
um það, annast það. Gott mál. Og þó að við séum í rauninni meira og minna hættir
að teikna saman tölum við oft um hugðarefni okkar b-in fjögur: bækur, boltann,
börnin og bólfarirnar. Ég segi honum frá Sigga syni mínum og hann segir mér frá
Viðari Þór syni sínum sem býr hjá honum og er poppari og umlar lögin sín á ensku
sem hljómar eins og hann sé frá Nebraska. Svo talar hann um bólfarirnar sem
ganga mjög illa hjá honum en honum er eiginlega alveg sama; hann segir að sér
finnist þær jafn spennandi og torsóttar og pólfarir. Hann hefur unun af að
áforma þær og velta fyrir sér undirbúningi og útbúnaði. Hann fer á barina með
tvær sortir af sígarettum þótt hann reyki ekki sjálfur og stendur svo úti með
reykingafólki og býður konum að velja. Hann á líka fullan vínskáp heima hjá sér
af áfengi sem hann telur vera til þess fallið að forfæra konur og spáir mikið í
hvað henti þar best prófar það gjarnan á síðkvöldum heima hjá sér hvaða vín
gerir hann graðastan ef marka má frásagnir hans, og hefur komist að þeirri
niðurstöðu að sennilega sé það Metaxa. Ég veit ekki einu sinni hvað það er enda
drekk ég ekki en honum verður ekki mikið ágengt. Þótt hann sé með ferköntuð og
rauð og sérhönnuð gleraugu af því tagi sem bara arkitekt getur gengið með þá
breytir það því ekki að hann lítur að öðru leyti út svolítið eins og partur af
Guerníku. Upp á síðkastið hefur hann farið að ráðfæra sig æ meira við mig um það
hvernig hann eigi að nálgast Unu Maríu Páls. Ég bauðst til að yrkja ljóð til
hennar. Hann sagðist ætla að sjá til. Þarna sitja þeir á kvöldin feðgarnir hvor
í sínu herberginu og sinna hugðarefnum sínum drengurinn raulandi lasinni röddu
inn í tölvuna sína á meðan pabbinn situr við eldhúsborðið og lepur Metaxa eða
Campari til að koma sér í rétta stuðið á meðan hann ráðgerir næstu atlögu að Unu
Maríu Páls. Við höfðum haldið hópinn þrír gegnum árin, Ómi og ég og Palli blek
sem er rithöfundur eða var það eða ætlar að verða það aftur einhvern tímann
þegar næði og hugarró gefst. Honum hefur ekki vegnað vel í einkalífinu enda er
hann jafn áreiðanlegur og íslenskur iðnaðarmaður. Þegar hann var að byrja að
skrifa og það kom frá honum skáldsaga á hverju ári fyrir utan ljóðin og
smásögurnar og blaðagreinarnar þá var snerpa í setningunum hans og manni fannst
eldar loga í hverju orði en með árunum urðu bækurnar hans raunalegri,
margorðari, tíðindaminni og leiðinlegri og betri. Hann er núna hjá Umferðarráði.
Hann starfar við að vera andvígur umferðarslysum. Ég veit ekki til þess að hann
hafi samið neitt í sjö ár, nema þegar hann flutti í Kópavoginn fyrir ári síðan.
Þá neyddist hann til að búa til nýtt símanúmer. Mér fannst það reyndar nokkuð
gott hjá honum þegar hann var búinn að útskýra það fyrir mér. Og nú ætluðum við,
þessir þrír sem kölluðum okkur stundum Rin, Tin og Gin í Tónik ég var Rin nú
ætluðum við saman í okkar árlegu veiðiferð á morgun, upp á Hálogaland og veiða
þar í vatninu og gista í gamla húsinu. Gott mál. Ég stóð með vatnsglas í
hendinni og gantaðist við Óma. Hann gantaðist við mig á móti. Við göntuðumst um
það að hann ætlaði að fara á fjörurnar við einhverja stelpu sem afgreiðir í
sjoppu á leiðinni í Hálogaland og hann hafði tekið eftir síðast og talað um
síðan. Svo hætti hann þegar hann sá Unu Maríu Páls koma siglandi, ræskti sig,
lyfti þumalputta og sagði kindarlegur: Heyrðu, gott mál! Ég smokraði mér inn í
básinn minn og hringdi í Kötu til að heyra í henni og spyrja hvort hún yrði ekki
örugglega hjá mér í kvöldmatnum eða hvort ég ætti kannski að koma til hennar.
Það var slökkt á símanum hennar. Ég horfði á tölvuskjáinn, á myndina af okkur
pabba sem Siggi tók einu sinni þegar hann var í heimsókn hjá okkur og þar sem
við horfum brosandi í vélina og höldum um axlir hvor annars. Ég sagði við
sjálfan mig að ég skyldi hætta þessu hangsi og drífa mig að verki en áður en ég
vissi af var ég búinn að smella á Netið og kominn á síðu Unu Maríu Páls að gá
hvort hún hefði skrifað eitthvað um Óma eftir að hann bauð henni út að borða um
daginn en rankaði við mér á síðu einhvers Rúnars sem var bloggvinur bloggvinkonu
hennar og var að skrifa um hvað sér hefði fundist Sínalkó gott þegar hann var
lítill. Ég stóð aftur upp og fékk mér aftur vatn, nuddaði augun. Ég sá að Ómi
var að horfa á mig og ég setti upp gantsvipinn. Hann glotti á móti en ég sá að
hann var að hugsa: Af hverju er hann alltaf að standa upp? Ég settist. Ég fór að
skoða hugmyndina mína að götumyndinni við höfnina á Sámsfirði þar sem til
stendur stórfelld uppbygging í tengslum við ferðaþjónustu og verksmiðju þar sem
til stendur að búa til áldósir utan um íslenskt vatn. Ég veit að Ómi var
hrifnari af tillögunni hennar Unu Maríu Páls þar sem gert er ráð fyrir því að
allt verði rifið og reist ný og lágreist hús í smekklegum stíl, hvít og
kúlulaga, undir sterkum áhrifum frá þorpum á Spáni. Þetta lítur mjög vel út hjá
henni. Í rauninni er ekkert að þessu annað en að þetta er ekki satt. Því að hús
er ekki bara hús. Hús er ekki bara form og litur, ekki bara veggir og gluggar,
ekki einu sinni þótt innréttingar bætist við og ekki einu sinni þó að
sushi-réttirnir séu í sétteringum við sólbekkina. Hús er miklu frekar
vettvangur. Hús er dagarnir sem liðu, allar næturnar, jólin og
fermingarveislurnar, allir búkarnir sem þar hafa búið, allt fótatakið. Þótt
veggirnir beri smiðum sínum og hugsuðum þögult vitni þá verða þeir ekki hús fyrr
en það er mannaþefur í hellinum, kynslóð eftir kynslóð hefur eldað þar og sofið,
hlustað á útvarpið, vaskað upp og rekið við, rifist og sæst, elskast og tengst.
Þegar maður rífur hús vanvirðir maður um leið allt sem þar hefur farið fram:
einskisvert hafi verið þegar Sigga litla missti fyrstu tönnina þegar tindáti
hvarf á bak við skáp þegar Jófríður myrti manninn sinn Ólaf með arseniki í
skyri. Eða hvað það nú er sem venjulega fólkið tekur sér fyrir hendur í lífi
sínu. Hús er ekki bara hús. Hús er ekki bara birtingarmynd á því sem við höfum
teiknað og ekki bara vettvangur þeirra atburða sem þar gerðust og hús er ekki
bara fólkið sem þar hefur tekið sér bólfestu og ekki bara þeir munir sem það
hefur sankað að sér: Hús verður til í hlutföllunum milli þessa alls. Stundum eru
þau rétt, og þá skiptir ekki máli þó að bíslag sé skakkt miðað við norðurvegg
eða eitthvað standist ekki byggingartæknifræðilegar eða formrænar kröfur. Sums
staðar hafa þessi hlutföll fólks og atvika og byggingarlags aldrei náð jafnvægi
og þá getur jafnvel verið nauðsynlegt að rífa húsið því það eru vondir straumar
í því jafnvel reimt. Annars geri ég yfirleitt bara það sem mér er sagt. En ég
tengist ekki verkefninu nema ég fái það á tilfinninguna að útkoman verði hús.
Götumyndin á Sámsfirði er ekki heilleg út frá þeim mælikvörðum sem ég vandist að
nota í skóla hún er glundroðakennd en þannig er allt hér, veðrið, náttúran,
sagan, efnahagsástandið. Íslensk tilvera nær frá torfkofum til steypuklumpa og
mönnunum miðar ekki bara áfram eða afturábak heldur út á hlið og á skakk og
skjön líka. Mig dreymir um jafnvægi og mannlíf sem er óspillt. Mitt starf er að
hjálpa til við að varðveita það. Mig langaði að halda götumyndinni að mestu en
ég vildi hreinsa hana og lyfta undir lífræna eiginleika hennar með því að rífa
skemmu sem á áttunda áratugnum hlammaði sér niður fyrir framan litla þyrpingu af
fallegum bárujárnshúsum til að hýsa þörungaverksmiðju sem aldrei varð annað en
geymsla undir ljótt drasl. Og svo stakk ég upp á því að fylla upp í götin með
húsum í anda íslenskrar hefðar í arkitektúr það er að segja að hafa
heildarsvipinn sundurgerðarlegan og svolítið skrautlegan. Glundroðinn er
kraftbirting orku og athafnagleði. Ég sneri mér að kirkjunni og vann samfleytt í
þrjá klukkutíma, leit svo upp, hugsaði um Kötu og brosti. Svo ákvað ég að fara
heim. Ég fór í rauða vindjakkann minn og setti á hausinn gríska veiðihattinn í
tilefni helgarinnar. Ég man hvað mér fannst himinninn blár þegar ég hjólaði
heim; golan mild og garðarnir grænir og rauðir. Ég ætla að skrifa um Kötu. Ég
þarf að segja frá atburðum með skipulegum og skýrum hætti, allt frá því að ég
hóf að undirbúa veiðiferðina upp á Hálogaland með þeim Óma og Palla blek og til
þess sem fylgdi. En fyrst ætla ég að skrifa um Kötu. Ég held að hún finni það
daglega djúpt inni í sér að tilveran er alvarleg. Sé eitthvert orð vel til þess
fallið að lýsa henni þá er það einmitt orðið. Hún er alvarleg hún er
alvörugefin. Það er orðið sem hún notar sjálf um sig og það er orðið sem hæfir
henni. Fólkið í kringum hana gæti hugsanlega viljað hafa orð á því að hún sé með
hvítan drengjakoll og sé hæglát eða einræn, bláeyg, grannvaxin, feimin, tónelsk
En hún sagði mér einu sinni að þegar hún horfi til dæmis á börn eða gamalt fólk
þá finni hún alvöru lífsins umlykja sig. Og líka þegar hún hugsar um einhverja
bíómynd eða bók sem fjallar um hlutskipti fólks. Hún laðast að alvörunni. Á
kvöldin vill hún hlusta á Joni Mitchell og Sandy Denny og sötra hvítvín, lesa,
prjóna, horfa á mig, horfa á sjóinn sem sést svo vel út um gluggann hennar,
horfa og hugsa. Hún vill sitja við gluggann og hafa golftreyju á herðunum á sér.
Hún hefur engan áhuga á því að horfa á Sex and the city og borða kúlusúkk eða
hanga í símanum, hún er ekki gefin fyrir að masa. Hún sagði einu sinni við mig
að sér fyndist alvaran vera létt og tær í eðli sínu, því hún hefði sterkast
fundið til alvöru lífsins á þeim stundum þegar hún hefði fundið til mestrar
sælu. Hún átti náttúrlega við það þegar hún eignaðist Halla. Og stundir sínar
með Halla. Hún lýsti því fyrir mér með lágri rödd sem varð enn þýðari en
venjulega þegar Halli svaf á maganum á henni á meðan hún dormaði í þreytusælunni
sem tók við af kvölunum við að koma honum í þennan kalda heim þar sem allt var
fjandsamlegt og ankannalegt nema hún og maginn hennar mjúki þar sem hann
kannaðist loksins aftur við sig. Hún var hans heima. Ég sé þetta: Þau eru komin
aftur heim af fæðingarheimilinu og hún liggur með hann uppi í rúmi og hjalar við
hann og strýkur mjúkan og stinnan magann og hann skríkir. Svo líða mánuðir og
samt ekki, skyndilega er allt svo hljótt í rökkrinu og hún tekur hann og
hagræðir honum í örmum sér og gefur honum brjóst og hann horfir á meðan í augu
hennar þessum augum sem eru augun hennar og augun hans Og svo líða mánuðir og
svo líður ár, vikur líða og mánuðir og samt ekki. Ég finn feginleikann þegar
hann hættir að gráta og hún er búin að hugga hann. Ó þá fögru steina. Ég finn
hvernig hún var hans heima. Hún sagði við mig: Þegar Halli var lítill og við
vorum tvö þá var allt einhvern veginn létt og bjart en samt alvarlegt. Svo
þagnaði hún og beit í vörina og strauk fingrum gegnum snöggklippt hárið sem
orðið var hvítt og strítt: Eiginlega ætti ég að nota orðið heilagt, sagði hún.
Kannski er það heilaga einmitt alltaf svo einfalt. Svona töluðum við oft saman.
Hún sagði mér frá því að þau hefðu bara verið tvö í heiminum og það hefði oft
verið kalt úti og dimmt, veðrin hefðu dunið á gluggum og sjálfur ofsinn heimtað
að fá að koma inn svo að rúðurnar léku á reiðiskjálfi en það hefði samt verið
allt í lagi því að þau hefðu verið tvö inni og allt hitt bara verið úti. Hún
sagði honum sögur um dreng sem hét Hrólfur og kunni að breyta sér í alls konar
kvikindi og hann sagði henni á móti sögur um dreng sem hét Snjólfur og átti
heima í gulu húsi við veginn inn í skóginn. Svo liðu mánuðir og þannig liðu
dagar og samt ekki og þau sögðu hvort öðru sögur um Snjólf og Hrólf. Það var
allt í lagi þó að veðrið geysaði og hríðarnar dyndu á glugga og ofsinn sjálfur
heimtaði að koma inn á meðan mánuðirnir liðu og dagarnir. Stundum skreið Halli
um gólfið og nagaði og reif og það var allt í lagi. Þetta var paradís. Þau
töluðu saman og allt var alltaf í lagi. Þegar hann vantaði eitthvað stökk hún
til og allt var alltaf í lagi. Alvaran umlukti þau. Einu sinni var strákur sem
hét Bjólfur og hann fór út í garð, segir hún. Hann: Fór hann út í garð? Hún: Já,
og hann fór lengst út í garð. Hann: Og hvað svo? Hún: Hann hitti hugsar sig um
hann galdraði hugsar enn hann galdraði sig í blóm. Það var fullt af litlum
blómum úti í garði sem voru alls konar á litinn og eitt þeirra var fjólublátt og
hann sagði hæ blóm. Hann: Og svo kom ljót kelling Hún: Var það? Hann: Já, og hún
hét Skrækja. Hún: Var það? Hét hún Skrækja Skyr? Hann: Ha ha ha Í paradís voru
soðnar gulrætur og rófur stappaðar ofan í skál með mynd af Bangsímon og þegar
ekki var verið að sofa eða ropa eða kúka voru sagðar sögur um Skrækju Skyr og
litla stelpu sem var einu sinni og hét Helena og lítinn strák sem hét Kólfur og
átti heima í húsinu við veginn út í skóginn. Sælan er eitt langdregið augnablik
eins og þjáningin. Alvaran er létt eins og gleðin. Og umlykur heiminn sem er
óendanlegur og afmarkaður eins og stundin. Ólöf vinkona Kötu fór í hjúkrun en
Eydís á númer fjögur kynntist manni að austan og fór að búa á Seyðisfirði. Sunna
á númer sex hló hátt. Inga var oft í grænum stígvélum. Svona voru þær allar
einhvern veginn: Vilborg sem sat við hliðina á henni í barnaskóla fór í
læknisfræði og endaði í Svíþjóð að læra eitthvað um hné; ein hét Diljá og gekk í
Moon-söfnuðinn, önnur var Anna Hrund og var alltaf að lita á sér hárið og fann
blúsgítarleikara sem sjálfur fann Jesú. Og svo framvegis. Allar stelpurnar sem
höfðu orðið á vegi hennar voru einhvern veginn, áttu sér eitthvað sem hægt var
að auðkenna með einni setningu og afgreiða: já hún. Stundum hugsa ég svona um
Kötu, hvað hennar já-hún sé í mínu lífi. Hún prjónaði einu sinni handa mér peysu
sem mér fannst gott að vera í af því að litirnir voru mjúkir og áferðin á henni
djúp. Hún spilaði stundum á gítar fremur hægt og hikandi og var lengi að finna
gripin. Þegar ég var inni í henni og hreyfði mig hægt þá horfði hún inn í augun
á mér og fór þannig inn í mig og ég fann að ég var staddur inni í örlögum
annarrar manneskju. Hún vildi borða fiskisúpu á föstudögum. Hún vildi tala við
Guð á kvöldin fyrir svefninn. Hún lá með höfuðið á handleggnum við hliðina á mér
og horfði á mig á meðan hún hélt að ég svæfi. Hún hummaði með sjálfri sér á
meðan hún eldaði eða saumaði. Þegar hún smassaði í badmintoni rak hún
tungubroddinn út um annað munnvikið. Þegar við hittumst loksins var klukkan
orðin margt. Það var í matarboði heima hjá Óma fyrir nokkrum árum. Þegar hann
kynnti hana fyrir mér sagði hann að þetta væri guðsystir sín. Ég sagði að það
væri ekki til neitt sem héti guðsystkin en hann staðhæfði að svo væri víst og
þau hefðu verið skírð saman enda væru mömmur þeirra systradætur. Ég horfði á
hana og spurði hvers vegna við hefðum aldrei hist en hún brosti bara og Ómi
sagði að hann reyndi yfirleitt að halda hlutunum aðskildum í tilverunni hjá sér
en nú hefði hann ákveðið að láta alls konar fólk hittast. Hann hafði líka boðið
Palla blek sem varð mjög fljótt mjög fullur og fór að mæla fólk út með
dreissugum svip og spyrja hvort það vissi hver hann væri og hvað hann hefði gert
ég vorkenndi konunni hans þáverandi sem var frekar ung og vissi kannski ekki
alveg nógu vel hver hann var og hvað hann hafði gert. Svo var þarna líka einhver
Jóhanna og einhver Sæfinnur eða Sigfús. Og einhver Hrönn eða Dröfn sem Ómi vildi
sennilega kynnast og ganga í augun á með því að sýna henni hvað hann þekkti
framúrskarandi fólk sem fyndist hann einmitt svo skemmtilegur. Þetta var áður en
Una María Páls kom inn í líf hans. Hann var hins vegar kominn með bláa umgjörð á
litlu ferköntuðu gleraugun sín. Við fengum silung sem Ómi hafði veitt eins og
hann lýsti í langri grínsögu og hann veitti einhver vín hvert á eftir öðru í
mjög menningarlegum smáskömmtum og hafði langan formála um hvert og eitt, þrúgur
og hérað og árgerð og karakter döðlur, smjörsýra. Ég var hálf utanveltu þarna en
saup alltaf á vatninu hinum til samlætis meðan ég beið eftir því að hann töfraði
fram hápunkt kvöldsins: Metaxa. Ég hélt að enginn hefði séð mig ranghvolfa í mér
augunum ósýnilega þegar sjötta sortin kom" mild hafgola"," döðlur" en um leið og
ég gerði það mætti ég augum Kötu sem brosti til mín eins og hún læsi mig með
athygli allt það ósýnilega og það augljósa líka. Hún var með spékopp eins og ég.
Hún var með grágrænblá augu eins og ég. Hún var með hvítt og snöggklippt hár
eins og ég. Hún var lágvaxin og nett eins og ég. Hún var í svörtum kjól en með
rauða eyrnalokka og í rauðum skóm. Og ég: ég var í rauðri treyju yfir svörtum
bol og í svörtum buxum. Við vorum eins og félag. Og það sem eftir var kvöldsins
töluðum við bara hvort við annað jafnvel þótt við ávörpuðum allar Jóhönnurnar og
Hrannirnar og Sigmundana sem þarna voru. Ég ók henni heim og þegar hún sagði mér
hvar hún byggi og ég komst að raun um að við værum nágrannar kom á mig
kindarlegur svipur sem hvarf ekki þegar hún sagði að við hefðum reyndar hist ég
hefði bara ekki tekið eftir sér; ekki einu sinni úti í búð þegar hún hefði misst
innkaupanetið sitt og ég hefði flýtt mér að taka það upp og rétta henni. Gerði
ég það? sagði ég ánalega og fór að bauka við miðstöðvarstillinguna: Ég hef verið
svona annars hugar. Sagði ég eitthvað? Þú sagðir: Gjörðu svo vel. Njóttu vel.
Bíllinn rann með hægð gegnum Reykjavík sem vakti björt og gróskumikil þessa
nótt. Ég var furðu rór miðað við það hversu órótt mér var. Og þó að ég hefði
ekki þekkt hana aftur fannst mér eins og ég hefði alltaf þekkt hana. Viltu koma
inn? sagði hún. Já gjarnan, sagði ég: Já takk, ég vil gjarnan koma inn. Íbúðin
hennar var frekar lítil, undir súð og þar var allt í röð og reglu og ég hefði
sennilega sagt að rýmið væri notað á mjög skilvirkan og skemmtilegan hátt ef
einhver hefði beðið mig að tjá mig um hana. Ég man að ég hugsaði einmitt þetta.
Ég tók líka eftir því að skópör voru hér og þar í íbúðinni eins og til að brjóta
upp heildarsvipinn og gera hann meira aðlaðandi, hugsaði ég aftur áður en ég
áttaði mig og sagði við sjálfan mig að hún hefði bara farið úr þeim og gleymt
þeim jafnóðum. Þarna voru margar bækur sem hún hafði raðað eftir einhverju
sérstöku kerfi sem ég áttaði mig ekki alveg á því þetta virtist hvorki vera
eftir höfundum, hæð né löndum. Ég hef enn ekki áttað mig á því. Það var líka
alls konar dót í hillunum sem leit út eins og það hefði fylgt henni frá því að
hún var stelpa dúkkur og smádót. Á litlu borði var mynd af henni með litlum
strák og önnur af stráknum dálítið eldri með henni og rosknum hjónum, uppstillt
eins og tekin hjá ljósmyndara. Stór gluggi vissi út að sjónum og ég settist í
sófa sem sneri að glugganum og horfði á sjóinn: Blár maður, sagði ég: Sjórinn.
Þetta var speki, eins og Skáldís amma hefði sagt: að sjórinn væri blár. Hún
svaraði mér ekki en lét nægja að umla eitthvert samþykki, fór svo fram í eldhús
og kom til baka með tvo tebolla. Svo settist hún hjá mér í sófann og við fórum
að kynnast. Það var auðvelt. Fyrst sagði ég eitthvað og fylgdist með því hvernig
hún hlustaði á það sem ég sagði og sá hvernig hún hugsaði um það. Svo sagði hún
eitthvað í framhaldinu annaðhvort um sig og sitt líf eða um mig og mitt líf og
hvernig þetta varpaði ljósi hvort á annað. Við vörpuðum ljósi hvort á annað. Hún
sagði mér frá því að hún ætti einn son sem byggi á Akureyri og ég sagði henni að
ég ætti einn son sem hefði aldrei búið hjá mér en byggi núna hér og þar um
heiminn. Ég sagði henni líka að pabbi minn byggi hjá mér og hún spurði: Nú, býrð
þú ekki hjá honum? og ég sagði: Við höfum alltaf hugsað hvor um annan. Ég sagði
henni að ég væri arkitekt og við töluðum dálítið um það og hún sagði mér síðan
að hún væri kennari og við töluðum svolítið um það skólann hennar og hvernig það
er að standa fyrir framan fullan bekk af krökkum sem hvert og eitt á sér
mismunandi líf en mætast þarna á þessum stað og hún heldur á öllum þessum þráðum
í höndum sér, og finnur orkuna frá allri þessari æsku skella á sér af fullum
krafti. Hvernig það er að sjá nemendur sína nokkrum árum síðar. Hvernig það er
að sjá hugmynd kvikna í litlum kolli þegar manni hefur tekist að útskýra
eitthvað; hvernig það er þegar ljós vaknar í augunum og svo kemur hátt og skært
jaaaá! Hún lék það fyrir mig: Jaaaá! Við hlógum, og svo sagði ég: Jaaaá! og við
hlógum. Ég átti fyrstu snertinguna en ég veit ekki hvort ég átti frumkvæðið að
henni. Við höfðum þagnað og hún leit niður sem snöggvast og ég fann að það var
merkið sem mér var ætlað og sá hluti af mér sem kunni að bregðast við gerði það
áður en hinn hlutinn af mér náði að hafa frumkvæði að hiki. Ég snerti hárið
hennar. Ég sagði ekkert en hún sneri strax höfðinu að mér nánast með áfergju og
hallaðist að mér opnum munni og opnum augum. Við kysstumst. Hún tók um höfuðið á
mér og neri það á meðan við kysstumst. Hún snerti laust eyrun og hnakkagrófina
og ég strauk höndunum niður eftir hryggnum og aftur upp og snerti svo brjóst
hennar og við kysstumst. Hún tók andköf og svo nerum við allt í einu saman hvítu
kollunum okkar eins og til að deila innstu hugsunum okkar. Við tengdumst.
Kjarninn í mér tengdist kjarnanum í henni. Komdu, sagði hún og dró mig af stað
inn í svefnherbergi. Hún gekk hægt og tígulega og tíndi af sér einkennilega
margsamansettan kjólinn og ég elti hana, hélt í höndina á henni en fláði af mér
treyju og bol með hinni. Lófi hennar var mjúkur. Hún lét fallast nakin á rúmið
og reis upp við dogg á meðan hún horfði á mig fara úr buxunum og nærbuxunum uns
ég stóð andspænis henni í alveldi umkomuleysis míns. Ég var nakinn en snerting
hennar var svöl og létt. Hún snerti mig og það var mjúkt og annarlegt eins og ég
væri í þann mund að ganga inn í aðra heimsálfu, hlýja og blíðlega. Ég færði mig
nær henni en hikaði svo og færði mig aftur fjær eins og fælið karldýr og í
smástund leið þeim hluta af mér sem hikar og hræðist eins og milli okkar væri
fjallgarður og stórfljót sem enginn kæmist yfir nema fuglinn fljúgandi. Ég
ræskti mig og brosti hálf vandræðalega og sagði: Það er svolítið langt síðan ég
hef gert þetta Líka ég, sagði hún: Manst þú hvað maður gerir næst? Hún tók í
báðar hendur mínar og kippti mér svo til sín furðu létt og snöggt. Ég lagðist
nakinn milli fóta henni og í sömu andrá kom fuglinn fljúgandi og dreifði sæði
mínu í hið hvíta lín. Ég studdist enn fram á handlegginn og horfði á hana. Í
alveldi míns umkomuleysis. Svo sprungum við bæði, og ég sagði: Jaaaá! Ég velti
mér yfir á aðra hliðina í rúminu og fann að þessi hlið var mín hlið. Guðsystkin?
umlaði ég eftir smástund: Getur það verið? Gætum við tvö þá ekki orðið guðhjón
Þá þarft þú nú að standa þig betur en þetta, sagði hún og klóraði í bringuna á
mér. Um nóttina lá hún með höfuðið á handleggnum á mér og horfði á mig á meðan
hún hélt að ég svæfi. Mér fannst það gott. Eftir dálitla stund opnaði ég augun
og sagði: Ég held að ég fari heim núna. Til pabba þíns. Já. Gerðu það. Ég klæddi
mig á meðan hún skipti um rúmfötin sem ég var búinn að frjóvga. Hún fór svo með
þau fram í heilu lagi og tróð í þvottavélina það stóð greinilega ekki til að
geyma þau Ég ákvað að skilja bílinn eftir og gekk heim. Ég man hvað himinninn
var blár, trén í görðunum há og stolt, starrarnir hnarreistir sem stóðu
heiðursvörð á grindverkunum, bílarnir á lóðunum latir og góðviljaðir. Þurradramb
og þræsingsdrulla Þannig var það. Þannig kynntumst við Kata. Og urðum kærustupar
á fimmtugsaldri; tvær manneskjur með hvítan koll. Stundum vorum við hjá henni og
stundum mér, það var stutt að hlaupa á milli ef vanhagaði um eitthvað og stundum
hvort í sínu lagi. Svona millistig sambúðar og fjarbúðar ætli það heiti ekki
nærbúð? Pabbi kallaði hana ævinlega liljuna sína fríða: Ertu nú komin, liljan
mín fríð, gall í honum glaðlega þegar hann heyrði í henni og kom kjagandi til að
kyssa hana, og oft höfðum við það notalegt saman heima hjá okkur pabba, öll þrjú
hann hafði gaman af því að leyfa okkur að heyra djassplöturnar sínar gömlu og
segja sögurnar sínar: Hlustaðu, þetta er Dúkurinn og hirðin hans, sagði hann,
eða hlustaðu nú á hann Ben Webster hérna, heyrirðu hvernig hann blæs eins og Guð
að andvarpa. Einu sinni voru Gústi kjöt og Binni Frank næstum komnir í hann
krappan á Akureyri Stundum fórum við Kata bara tvö í bíó eða á tónleika og
upplestra og stundum spiluðum við badminton í hádeginu eins og þennan dag sem ég
er að reyna að skrifa um þegar ég kom hjólandi úr vinnunni með badmintontöskuna
á bakinu og poka með silungi í körfunni framan á stýrinu. Ég man hvernig Pjatti
sat teinréttur þegar ég kom inn og fylgdist áfjáður með mér á meðan ég braut
vandlega saman gríska veiðihattinn og lagði hann upp í hillu og fór úr rauða
vindjakkanum og hengdi hann upp með alúð; hann barðist við að hemja tunguna uppi
í kjaftinum á meðan ég var að þessu bauki því hann hafði beðið mín þarna í mörg
hundár. Stóru hundsaugun hans horfðu í mín eins og til að kanna hugsanlegar
undirtektir við samræður: Er eitthvað sem angrar þig vinur minn? spurðu þau: Var
þetta erfiður dagur í vinnunni? Viltu tala um það? Þegar hundur er sambland af
skoskum og íslenskum fjárhundi fyrir utan allt hitt sem kann að leynast í
erfðavísunum, hvað veit ég? búlgarskur fuglahundur, ítalskur
truffluleitarhundur, austurrískur jóðlhundur þegar svo margir frábærir
eiginleikar koma saman í einum og sama hundinum þá verður hann gáfaður. Og
Pjatti var svo gáfaður og fágaður að mér leið stundum eins og Bertie Wooster
nálægt honum. Hann var fjárhundur og ég var hjörðin hans. Pabbi virtist hins
vegar ekki jafn glaður að sjá mig hann sagði ekki svo mikið sem þegar ég kom inn
og kallaði eitthvað hresst. Hann sat í stólnum sínum inni í herberginu sínu í
Liverpool-treyju sem Siggi gaf honum einhvern tímann þegar hann kom frá útlöndum
og horfði á leik í sjónvarpinu. Hann er Liverpool-maður, segir að þeir hafi einu
sinni gersigrað KR og hann hafi alltaf haft taugar til þeirra síðan. Stundum
þegar mig langaði til að stríða honum spurði ég hann af hverju hann segðist vera
Púlari: . Ertu þaðan? sagði ég þá og horfði hróðugur á Pjatta. Æ góði vertu ekki
að þessu, kom kannski á móti en ég gat ekki hætt: Ég meina, hvernig geturðu
látið eins og þú sért hluti af einhverju samfélagi í Liverpool þegar þú ert svo
bara í raun og veru hér? Þú varst ekki einu sinni með í bítlaæðinu þótt þú værir
að spila á þeim árum. Þú gætir eins þóst vera hindúi Þú ert bara boðflenna. Þú
varst aldrei þar. Þá horfði pabbi kannski á mig afundinn í fimm sekúndur áður en
hann leit undan og sagði: Finnst þér þetta skemmtilegt tal? Þú ert að horfa á
leik, tilkynnti ég hressilega á meðan ég skipti um föt, og fór í bol og
íþróttabuxur. Mér heyrðist hann segja eitthvað sem hljómaði eins og voff. eða
kannski var þetta bara Pjatti að svara fyrir hann: já, hann er að horfa á leik
Af þulinum að dæma virtist þetta vera leikur í dönsku deildinni. Er Aggi frændi
inná? spurði ég hress. Hann er í norsku deildinni, muldraði pabbi og stakk upp í
sig London Docks-vindlinum sem hann kveikti þó aldrei í nema af og til og helst
úti undir húsvegg þar sem hann sat á eldhúskolli og brældi framan í gesti og
gangandi í Liverpool-treyjunni sinni. Klukkan var orðin sex og ég hafði enn
ekkert heyrt í Kötu. Ég kveikti á útvarpinu frammi í eldhúsi og hófst handa við
að laga til eftir pabba. Hann hafði fengið sér ommilettu í hádeginu og
eggjaskurnin lá furðu dreifð um allan eldhúsbekkinn. Partur af eggi hafði ekki
ratað í skálina sem hann hrærði eggin í og hafði harðnað á bekknum. Þar var líka
spægipylsa og spægipylsuskræl rúsínur og mylsna af marmaraköku. Hafði hann verið
með rúsínur, marmaraköku og spægipylsu í ommilettunni? Það var ekki hægt að sjá
því hann hafði klárað hana. Hins vegar var pannan enn á borðinu og líka
diskurinn. Ég gekk frá öllu, þvoði upp og hófst handa við að undirbúa
kvöldmatinn. ég hafði komið við í búð á leiðinni og keypt silung. Pjatti sat í
dyragættinni og fylgdist með mér eins og hann vildi minna mig kurteislega á að
næsta mál á dagskrá væri satt að segja að fara með honum í gönguferð. Hverjir
eru að keppa? kallaði ég úr eldhúsinu yfir vatnsniðinn á meðan ég hreinsaði
silunginn í vaskinum.. Æ þarna Vejle og þarna hljömlúdlummdumm Hann vissi ekkert
um þetta. Ég vissi hins vegar eitt og annað um hans gláphætti. Ég hafði einu
sinni verið heima heilan dag og inni í herberginu mínu að lesa Biblíuna út af
kirkjunni á Hálogalandi í stað þess að fara í vinnuna og fór einhvern tímann
dagsins fram til að fá mér snarl hálfringlaður af því að lesa bálreiða spámenn í
marga klukkutíma. Hann tók ekki eftir mér þar sem hann sat inni í herberginu
sínu, maulaði á Freyjurísi og horfði á Opruh Winfrey. Ég læddist aftur inn til
mín, örlítið skömmustulegur yfir leyndarmáli hans. Og nú grunaði mig að hann
hefði ekkert verið að horfa á fótboltann heldur Opruh Winfrey í norska eða
hollenska sjónvarpinu. Kvensemin lýsir sér á ýmsan hátt. Ert þú Vejle-maður?
spurði ég hressilega: Eða segir maður kannski Vælari? Hann svaraði mér ekki. Mér
fannst þetta nokkuð gott hjá mér. Ég setti salt og olíu, límónusafa og ferskt
estragon á silunginn. Vafði hann síðan í álpappír svo hann væri tilbúinn í
ofninn, fór svo fram og reimaði strigaskóna. Ég man að Pjatti beið mín með
ólina. Og svo segi ég blíðlega: Pjatti Pjattapjattinn minn Svona hjala ég við
hann eins og ég sé einmana skrautblóm og hann sé pjatthundurinn minn meðan ég
bregð á hann hálsbandinu og sæki útvarpið til að hafa í eyrunum áður en við
skundum út í hressandi loftið sem er svalt og í þann mund að verða kvöldlegt.
Fálkagatan er friðsæl og hljóð þegar við komum út á stétt. Klukkan er hálf sjö.
Það er góður tími. Það er verið að læra í herbergjum, horfa á barnaefni, skrifa
blogg og elda kvöldmat. Það er verið að hengja upp þvott og það er verið að æfa
sig á píanóið og fiðluna og klarínettuna og öll þessi hljóðfæri venjulega
fólksins. Það er þagað og skrafað í hálfum hljóðum í húsunum. Í vændum er húmið
og hljóðlát hamingja kvöldmatartímans þegar venjulega fólkið situr saman og
skiptist á matarílátum, saltstaukum og setningum og augnatillitum.
Kvöldmatartími alls venjulega fólksins allra ólíku fjölskyldnanna mætist í
margvíslegri anganinni upp úr pottunum í eldhúsunum og við Pjatti finnum hana út
á stétt. Hús er líka kvöldmatartíminn og kvöldmatartíminn er stund ástarinnar.
Þegar hann er ekki virtur á heimilum venjulegu fjölskyldnanna fölnar ástin og
verður að endurminningu um angan og þrá eftir því að tengjast. Við skundum af
stað og höldum fyrst á Tómasarhagann til Kötu að athuga hvort hún sé komin heim
en allt er slökkt hjá henni og hún ansar ekki bjöllunni. Ég kveiki ekki strax á
útvarpinu en held áfram að masa við hundinn já Pjatti minn og það er nefnilega
það og þú heldur það já og eitthvað þvíumlíkt sem fer á milli manns og hunds á
mildu síðsumarsíðdegi. Við skundum, og skrefin á stéttinni eru jöfn og ánægjuleg
eins og tilvera mín sé í fágætu jafnvægi og laufin á trjánum skrjáfa af
velþóknun yfir blíðlegri golunni sem breitt hefur litfríða úðablæju yfir
himinblámann. Við skundum. Eftir örlítið hik tökum við stefnuna á Skerjafjörðinn
og ég masa enn: Veistu að hún Una María Páls horfði lengi á hann Óma í dag,
örugglega í heila mínútu eins gott að Svenni greyið maðurinn hennar í
verkbókhaldinu sá það ekki ég held hann drekki og ég held að hún sé ekki
hamingjusöm og Svenni greyið hvernig getur nokkur maður verið hamingjusamur í
verkbókhaldi Pjatti jánkar annars hugar, snuðrar utan í steinum og drumbum,
heilsar upp á smádýr sem þar kunna að leynast og eru sennilega allt
fornkunningjar og skjólstæðingar. Ég hætti þessu ómerkilega vinnustaðaslúðri sem
ég skynja að honum finnst okkur báðum ósamboðið og þagna. Ég er kominn í
Stuðlasel. Þar er ég úti í garði að raka saman laufi og klippa runna og teygja
úr mér í hengirúminu. Ég fer þangað stundum þegar ég er að ganga með Pjatta,
rétt eins og ég fer stundum á Hálogaland þegar ég er í vinnunni, nema munurinn
er sá að Stuðlasel er ekki til. Það er í öðru lífi. Það er úthverfaskjólið mitt
þar sem við Kata búum með þremur börnum og Pjatta og stundum pabba þegar vel
liggur á mér. Oftast er ég úti í garði í Stuðlaseli og þá er ég alltaf
annaðhvort að raka saman laufi eða klippa hekkið eða í girðingarvinnu ég veit
ekki alveg hvað maður gerir í svona görðum í úthverfum. Ég rausa. Því hvernig á
ég að lýsa þessu? Ég reyni enn að hringja í Kötu en hún er utan þjónustusvæðis
eða slökkt getur verið á símanum þannig að ég set útvarpið í eyrun og kveiki á
því. Klukkan er að verða sjö, við skundum, ég á von á því að heyra eitthvert
þjóðmálaþref en af einhverjum ástæðum er tækið stillt á stöðina sem helguð er
gömlum íslenskum dægurlögu Oftast reyni ég að slökkva á útvarpinu áður en kemur
lag sem mamma söng en í þetta sinn tekst mér það ekki því að lagið er byrjað.
Þarna er allt. Lagið líður áfram í mjúkum valstakti. Þarna er titrandi og
hrærður rafmagnsgítarinn hans Sæla, taktfastur píanóslátturinn hjá Binna Frank,
nærgætnislega blásinn saxinn hans pabba. Þarna er Friðrik Löve með sitt dúmm á
bassann og Gústi kjöt í mildum ham með burstana þarna lifna þeir allir við
kallarnir eins og þeir séu ekki allir dauðir og þarna er röddin hennar mömmu svo
blíð: Vertu mér vænn, ég veit ei nafn þitt, né hvaðan þú kemur og hvað þá allt
hitt Vertu mér vænn, það velur hver sitt í höndum þér hefurðu hjarta mitt. Ég
veit ekki hvernig Pjatti kom mér aftur heim en þegar ég rankaði við mér sat ég
við eldhúsborðið búinn að klæða mig úr jakkanum nema ermunum, ég var enn í þeim.
Kata var ekki komin. Ég spurði pabba hvort hún hefði nokkuð hringt. Hann sagði
nei, annars hugar eins og hann væri ekki að hlusta á mig. Ég fór úr jakkanum og
hengdi hann upp, tók svo símann og valdi númerið hjá henni. Hún var utan
þjónustusvæðis eða slökkt getur verið á símanum Ég ákvað með sjálfum mér að hún
yrði ekki hjá okkur í kvöldmat og setti silunginn inn í ofninn. Ég setti yfir
kartöflur handa pabba og bræddi smjör, kallaði svo á hann þegar maturinn var
kominn á borðið. Kannski var hún hjá vinkonu sinni og síminn hennar dauður.
Kannski komst hún ekki í síma. Komst hún ekki í síma? Hjá vinkonu sinni? Kannski
hafði hún gleymt að láta vita af sér. Kannski. Og kannski hafði hún meira að
segja verið búin að segja mér frá einhverju en ég gleymt því. Gat ég ekki verið
ansi gleyminn stundum? Nei, ég var ekkert gleyminn, ég gat ekki munað eftir
neinu sem ég hafði gleymt. Kannski var hún hjá vinkonu sinni. Og kannski var hún
hjá Halla. Kannski var eitthvað að hjá Halla. Við mötuðumst í þögn þangað til
pabbi spurði mig hvort það hefði verið margt fólk í búðinni. Af hverju spyrðu
mig aldrei um vinnuna? svaraði ég. Hann plokkaði roðið vandlega af fiskinum og
gaumgæfði lengi matinn með hnífapörunum fram og aftur eins og hann vissi ekki
alveg hvað þetta væri og væri á báðum áttum hvort hann ætti kannski frekar að
stinga roðinu og beinunum upp í sig eða jafnvel kartöfluskrælinu. Síðan sagði
hann lágum og málefnalegum rómi að hann hefði nú einhvern tímann verið að reyna
það en bara fengið einhverja þvælu. Bara eitthvert þrugl, drengur minn. Hann
þagnaði svo og náði sér í aðra kartöflu sem hann skrældi af óbærilegri alúð
meðan hann sagði að í sínum huga snerist vinna um það að búa eitthvað til, færa
heiminum eitthvað, hvort sem það væri mynd eða skór, fagurt eða ljótt, hús eða
lítið lag. Hann væri stoltur af mér. Hann væri svo glaður og stoltur yfir því að
ég skyldi einmitt færa heiminum eitthvað og hann hefði líka haft mikla ánægju af
því að skoða húsin sem ég hefði teiknað En þegar ég færi að tala um þau þá bara
skildi hann mig ekki. Bara ekki nokkurn skapaðan hlut. Það kæmi bara tóm þvæla.
Sennilega ættirðu bara að teikna en láta skáldin um að tala. Ég er náttúrlega
bara gamall músíkant og múrari eins og þú veist og múrísera eins og ég segi
stundum. En og hlustaðu nú já eins og til dæmis þegar þú varst að teikna
rakarastofuna þarna um árið, rakarastofuna þarna og ég er að reyna að spyrja þig
út í hana af því maður var náttúrlega stundum að spila með honum Sigga hérna
rakara í gamla daga og maður hefur nú kannski unnið við þetta dálítið og hefur
kannski svolítinn sans á þessu svona hvernig hús virka og eru reist skilurðu en,
nú, það var nú aldeilis ekki hlaupið að því að ráða í tal þitt þá um virki eða
virkni og svo þetta andskotans rými Alveg þykir mér þetta rými gersamlega
óþolandi Þetta var ekki rakarastofa. Þetta var Spa. Það eru ekki til
rakarastofur lengur. Hann lét eins og hann heyrði ekki í mér. Já, drengurinn
minn, sagði hann: Þó að þú sért kannski óttaleg liðleskja og þessi vinna þín
snúist voða mikið um eitthvað þvaður um þetta andskotans rými og eitthvað svona
bauk þá ertu samt ansi duglegur að teikna og rakarastofan þín var falleg og svo
ertu líka svo duglegur að elda góðan mat og vænn piltur. Drengurinn minn. Hann
notaði orð eins og liðleskja og bauk, vífilengjur og vænn. Þetta voru orð að
hans skapi. Líka orð eins og angaskinn, þurradramb og hofróða og þræsingsdrulla.
Og drengurinn minn. Þegar hann var búinn að stinga upp í mig stakk hann upp í
sig vandlega snyrtum bita, leit svo hróðugur á Pjatta eins og hundurinn væri
Egill Helgason. Ég sagði að hann skildi ekki þá tíma sem við lifðum, nútímalegt
hagkerfi, nútímann sem snerist um hugvit, framsetninguna, orðræðuna. Til dæmis í
dag sagði ég með fullan munninn og veifaði gafflinum eins og hann væri hreyfill
sem ég gæti notað til að snúa einhverju í gang um hugvit og orðræðu Hvað erum
við að borða? greip hann snögglega fram í fyrir mér og leit aftur sigri hrósandi
á Pjatta sem horfði á mig furðu lostinn yfir bágri frammistöðu minni: Erum við
að borða fisk eða erum við að borða" hugvit"? Ættum við kannski bara að þykjast
borða í nokkra daga og sjá hvert það leiðir okkur? Og bittinú! Heyrðu drengur!
Einu sinni voru Gústi kjöt og Friðrik Löve hætt komnir á Akranesi Eftir matinn
kjagaði hann aftur inn í kompuna sína eins og venjulega. Í Liverpool-treyjunni
sinni. Með hvíta lubbann sinn og ókveiktan London Docksinn sinn í munnvikinu.
Með ístruna sína og vaggið sitt sem kom alltaf á hann þegar hann var hróðugur.
Hann settist niður í kompunni sinni, kveikti í vindlinum og innan tíðar barst
með vindlalyktinni Potato Head Blues með Louis Armstrong sem mér heyrðist að
vísu vera meira hugvit en fiskur. Hann blístraði klarínettulínu Johnnys Dodds
þangað til hann þagnaði og fór svo að humma saman væntanlegri mynd í hausnum á
sér. Mér heyrist þessi músík nú vera meira hugvit en fiskur, hrópaði ég yfir
rennandi vatnið hjá mér á meðan ég vaskaði upp og spriklandi músíkina hjá honum
en hann heyrði ekki í mér, sennilega ekki, hann ansaði mér að minnsta kosti
ekki, og ég tautaði í barm mér: Þótt myndin verði kannski meiri fiskur en hugvit
Hann var orðinn sjötíu og fimm ára og samt var hann jafn ungur nú og hann hafði
verið gamall þegar hann var ungur. Hann hafði alltaf verið hann sjálfur en hann
entist aldrei í neinu nema Danshljómsveit Binna Frank þar sem hann lék í mörg ár
á klarínettu og tenórsaxófón. Hann var útlærður múrari og vann við múrverk af og
til þaðan kom sennilega bjásturshvötin og blístrið en hann entist ekki í neinu.
Hann rak sjoppu uns hann datt í það, fór svo að keyra strætó þegar hann komst á
fætur fór svo að keyra leigubíl. Datt svo í það. Fór svo aftur í múrverkið og
spilamennskuna hjá Binna Frank sem beið hans alltaf. Hann var hörkuduglegur.
Hann vann sig fram úr öllu og drakk sig út úr öllu. Og entist ekki í neinu. Það
var eins og hann væri alltaf að leita að raunveruleikanum sínum. Og samt átti
hann okkur mömmu. Á nokkurra ára fresti og stundum mánaða fresti, maður vissi
aldrei hvenær ákvað hann að hann hefði ekki fundið raunveruleikann og datt í
það. Ég vissi aldrei alveg hvað var að finna í því og því síður hvers hann
leitaði, hann hefur ekki sagt mér það, en ég hef fyrir satt að í því mori allt
af nöðrum og eiturkvikindum og þar vaði menn upp undir nára slepjulegt dý sem
stækkar sífellt eftir því sem þeir selja því upp úr sér. Það tók hann kannski
viku að detta alveg í það. Þá kom hann heim til okkar. Síðan fór hann aftur til
Binna Frank, tók upp saxófóninn sinn og fór að því búnu að svipast um eftir
nýrri stöðu sinni í raunveruleikanum. Svo fór hann að mála. Hann málaði til
hádegis og lagði sig eftir matinn, sat úti á eldhúskollinum eftir það ef
sæmilega viðraði og brældi hálftugginn vindilinn á Liverpool treyjunni og
spjallaði við vegfarendur listamaðurinn í hverfinu. Hann hætti aldrei að drekka,
en talaði sjálfur um að hann væri alveg hættur að smakka það, eins og
drykkjuferillinn hefði bara verið lítilsháttar fikt og vangaveltur um
bragðtegundir. Hann sendi mér löng bréf til Kaupmannahafnar þegar ég var þar í
námi, á köflum skrifuð á undarlega skrúðmiklu máli og í upphöfnum stíl sem benti
til þess að kannski hefði hann átt að leggja fyrir sig prestskap eins og faðir
hans, séra Ingólfur, hann Ingólfur afi minn sem ég kynntist aldrei. Bréfin voru
full af góðum ráðleggingum um vænlega staði í Kaupmannahöfn sem ég þyrfti að
kynna mér Sívala turninn þar kom Nonni og Assistent-kirkjugarðinn þar hvílir
Jónas. Hann bað mig aftur og aftur að gæta þess að borða reglulega og sofa vel,
halda mig frá horngrýtis hashischinu og brast svo allt í einu í rím: Ég er ekki
rétti maðurinn, elsku drengurinn minn skrifar hann til að leggja lífsreglurnar
um það hversu skal umgengni sinni við áfengið haga. Og svo má aftur á móti vera
að ég sé einmitt sá rétti þegar grannt er skoðað. Sundurlausir eru hvað sem öðru
líður þankar mínir þar sem ég sit hér vetrarkvöldin löng og næri minn kvíða á
einmæli við köttinn Pésa. Verður okkur þá í húminu hugsað til drengsins okkar og
hversu hann spjari sig nú í útlöndum innan um bjórinn og eiturbólin og
portkonurnar, og þá glötun sem bíða kann sérhvers ungs manns handan ljóma
borgarljósanna, norðan við glys og vestan við glaum Það veit ég að þér leið ekki
alltaf vel þegar þú varst lítill drengur og mér verður stundum hugsað um það
hversu margt fór úrskeiðis hjá okkur og horfist ég þá í augu við mína miklu sök.
Þá byrði ber mér að bera vinur minn en ekki þér. Mundu ljósinu að fylgja. Og þá
þú á krossgötum stendur skaltu snúa í þá áttina er þú greinir skímu af degi. Ég
var tuttugu og fimm ára í arkitektanámi í Kaupmannahöfn, bjó á kollegíi á Amager
og honum fannst drengurinn sinn vera Gosi í Asnalandinu. Og smátt og smátt tók
hann að opna sig. Hann þiðnaði smám saman meðan hann skrifaði og þegar hann var
kominn að því að skrifa um mömmu allt það sem þurfti að skrifa um mömmu virtist
höndin hans haga ekki lengur stirðnuð og frásögnin rann áfram eins og áin við
Hálogaland. Dagar hans liðu hver öðrum líkir. Til hátíðabrigða og til að hvíla
sig á málverkinu tók hann stundum strætisvagninn út í bílahverfin fyrir ofan
Ártúnsbrekkuna þar sem hann rölti milli umboðanna og bílasalanna og fékk að
prufukeyra bíla. Sölumennirnir voru farnir að þekkja hann og inntu hann jafnvel
eftir því hvernig þessi eða hinn bíllinn hefði reynst þegar hann kom að skila
þeim: hann sagði þeim allt um það en klykkti svo jafnan út með því að segja: En
ég er nú að hugsa um að sofa aðeins á þessu vinur. Hann hringdi oft í mig á
þessum bíltúrum. Hann vissi fátt indælla en að aka í rólegheitum um svefnhverfin
og masa við mig á meðan í gemsa. Hann var bara að spjalla. Hann var bara
friðlaus. Fyrst lýsti hann bílnum af kostgæfni, gerði grein fyrir eiginleikum
hans sem hann virtist greina eins og næmur heimilislæknir. Svo lýsti hann
umhverfinu, raðhúsunum og görðunum, trjágróðrinum sem hann kunni góð skil á og
blómskrúðinu sem hann þuldi samviskusamlega nöfnin á. Hann lýsti því með
fjölbreyttu orðalagi hversu gersamlega enginn var þarna á ferli ekki kvikindi
hér drengur minn, ekki svo mikið sem þúfutittlingur. Honum fannst hann vera í
útlöndum og þegar hann tók að lýsa því sem færi fram innan dyra í þessum hverfum
sá hann fyrir sér einmana og andfúlt fólk á flókaskóm, ískyggilega
eiturlyfjasala með þessar nýmóðins eyrnafíkjur dinglandi í eyrunum og
glyðrulegar konur á náttsloppum sem biðu lakkandi táneglurnar eftir forstjórum
sem keypt hefðu húsið undir frilluna. Svo fór hann að segja frá því hvernig
Gústi kjöt og Sæli hefðu einu sinni lent í vandræðum á Hvammstanga Þessi samtöl
gátu varað hálftíma og upp í þrjú korter. Ég hlustaði á rausið í honum og notaði
ýmist tækifærið til að fara í kapal í tölvunni á meðan eða til að prófa ýmis
líkön. Þetta var notaleg samvera gegnum símann. Stundum sagði hann mér frá því
þegar ég var lítill og þau mamma glöddust yfir mér. Hann talaði aldrei um þessa
hluti nema í símann undir stýri einhvers staðar í Stuðlaseli. Þessa hluti sem
hann hafði skrifað um í bréfunum til Kaupmannahafnar Þessa sögu. Og nú sat hann
þarna með vindilinn í munnvikinu og hummaði ánægjulega með Johnny Dodds og Louis
Armstrong sem flögruðu um saman í Potato Head Blues. Næsta mynd hans yrði
akrýlmynd, Sennilega bátur í nausti, til dæmis gulu bátarnir gömlu á Ægisíðunni,
Hugsanlega melgresi í svörtum sandi sem var sérlega vinsælt myndefni í raðhúsum
í Kópavogi. Og ef til vill Gálgahraunið sem var töluvert tekið í Árbænum og
Breiðholtinu. Þá fyllti hann mosabreiður af huldumeyjum sem voru eins og
kjarvalsfígúrur með sexapíl og huldusveinum sem voru eins og kjarvalsfígúrur á
sterum. Hann sagðist mála það sem væri fallegt. Hann var að múrísera, myndirnar
hans vitna um listræna sýn múrarans sem ég held að sé svo sem ágæt. Hann hafði
aldrei haldið sýningu ekki svo mikið sem í Eden enda hlýtur fyrirlitning
sýningarstjóra á fallegum akrýlmyndum af grátandi bátum og álfakynbombum að vera
hyldjúp og auk þess hafði hann ekki bréf upp á kits málverkin hans voru ekki
hugmyndalist heldur færði hann heiminum einungis það sem honum fannst þess vert
að mála það sem var fallegt og hann reyndi að ganga jafn vel og fallega frá
málverkinu og múrverkinu forðum daga. Hann var algjörlega óþekktur málari í
myndlistarranninum en honum gekk hins vegar vel að koma myndunum á markað og
seldi prýðilega, fór með þær af og til í lítið gallerí á Vesturgötunni sem rekið
var af konu sem einu sinni hafði verið viðhaldið hans. Hét hún ekki Inga? Hún
var að minnsta kosti viðhaldið hans. Hún var viðhaldið hans: orð sem lýsir svo
aumri stöðu í mannfélaginu að það er hvorki kvenkyns né karlkyns. Viðhald er
bara hlutur. Næsta orð við það er áhald. Kannski var Kata biðhaldið mitt. Við
vorum að bíða eftir einhverju, Að veðrið batnaði, að við yrðum fimmtug eftir
nýrri ríkisstjórn, nýrri sýn, nýrri hugljómun, Eftir afmarkaðri stund. Við vorum
að bíða eftir því að við yrðum ein. Samt vorum við alltaf ein. Eigum við að
gifta okkur? segi ég við hana á októberkvöldi heima hjá henni en hún svarar ekki
strax heldur hagræðir sér betur í faðmi mínum. Hvorugt okkar nennir að teygja
sig í fjarstýringuna til að slökkva á sjónvarpinu þar sem einhver rappari heldur
ræðu um bílaeign sína og kvenhylli ofan í frægt dægurlag og kvenfólk í kringum
hann lætur eins og þetta sé bein útsending frá súlustað. Í krúsum á borðinu er
blóðbergsteið orðið kalt. Af hverju? segir hún svo: Hvað viltu? Hvað langar þig?
Mig langar til dæmis í garð, segi ég. Langar þig í garð? Já, mig langar til að
eiga garð og vera alltaf í honum, Alltaf í garðinum. Já já, hann er úti í garði
eins og venjulega að klippa hekkið Og við getum búið í Stuðlaseli. þig að
giftast mér til þess að eignast garð? Og búa í Stuðlaseli? Garðurinn er bara
rými til þess að tjá sig inn í, segi ég: Þú átt svo sem kannski einhverja
garðnefnu hérna, þannig lagað, en þú ræður ekki hvernig hann er, allavega ekki
ein Í almennilegum garði getur maður sett saman jurtir sem eiga saman og prófað
sig áfram með þær. Maður getur veitt skjól og nært það sem er veikburða. Og
maður getur látið eitthvað blómstra sem kannski hefur ekki hvarflað að neinum að
geti blómstrað einmitt þarna. Maður getur bæði tjáð sig og þjónað einhverju öðru
og háleitara, sem þó er niðri við jörð Veistu, hús er nefnilega ekki bara hús Og
klippa hekkið? segir hún. Mig langar í tilveru, segi ég. Hún svarar mér ekki en
teygir sig í fjarstýringuna og slekkur á sjónvarpinu, horfir svo á mig lengi. Ég
reyndi að hringja í hana. Hún var utan þjónustusvæðis. Mig langaði að heyra í
henni og ég skildi ekki hvers vegna hún lét ekkert heyra í sér. Kannski var
eitthvað að hjá Halla? Ég þurrkaði af eldhúsborðinu, vel og vandlega, gekk frá
kartöflupokanum í ísskápnum, henti fiskafgangnum í ruslið og settist á kollinn í
smástund og horfði út í buskann á meðan ég hlustaði á pabba hlusta á Wild Man
Blues og saup með hægð á blóðbergstei. Svo stóð ég upp og gekk til pabba sem var
byrjaður að mála eitthvað sem ég áttaði mig ekki alveg á hvað yrði úr. Ég
hallaði mér upp að dyrastafnum hjá honum, horfði á hann dálitla stund,
þrjóskulegan baksvipinn, þykka puttana sem héldu um pensilinn af ástúð, hvítan
lubbann og sitjandi stellinguna á gamla kollinum sem var traust eins og fjall:
Góða nótt, pabbi. Vertu mér vænn, hafði hún mamma sungið blíðlega með hásu
röddinni sinni. Það var langt síðan ég hafði heyrt hana syngja, og hvað þá þetta
lag, síðustu upptökuna hennar. Vertu mér vænn, söng hún í hlutverki konunnar sem
er ekki einu sinni í þeirri stöðu í lífinu að vera viðhald og varla áhald: Þetta
var eitt af kjökurlögunum hans Binna Frank og textinn eins og venjulega löðrandi
af þvermóðskulegri undirgefni. Þetta var allt samið sérstaklega með hásu röddina
hennar mömmu í huga en átti auðvitað miklu fremur við um ævintýri Binna sjálfs á
rökkvuðum hótelgöngum í erlendum stórborgum þar sem hann bjóst við að heyra í
prúðbúinni strengjasveit handan við hornið og svo stæði þar beinn í baki og
háttvís, prúður og yndislegur ungi maðurinn sem héldi á dularfulla blóminu. Hann
beið hans aldrei þar. Handan við hornið beið hans bara stybba af kulnuðum
sígarettum og sulluðum bjór í sorglegum gólfteppum. Hásu röddina hennar mömmu
sem hafði verið einörð en fór að vakla, var björt en varð hás, varð slitin, varð
lemstruð í norðannæðingi tilverunnar. Og kringum hásu röddina hennar mömmu
sveimaði tenórsaxinn hans pabba svo óumræðilega blíður og strauk og kjassaði
melódíuna af allri þeirri djúpu dýpt og mjúku mýkt sem hann þráði alla tíð svo
mjög að sýna henni. Mínar umliðnu ástir Um nóttina var ég á Hálogalandi þar sem
fífan titrar í blíðri golu á meðan lóur trítla um, ráðsettar eins og fyrrverandi
fegurðardrottingar að ryksuga heima hjá sér. Og svo var ég ekki þar. Sumt var
kunnuglegt: Gluggar skelltust. Hálfopnar dyr og dynkur. Vindgnauð á glugga og
ský á hraðri leið út á enda veraldarinnar, fótatak. Glös að detta hægt á dimm
gólfteppi með vafningsmynstrum, daunn, hvæs. Annað einkennilegra: ég gekk upp á
efri hæð í húsi sem var ekki til. Ég sá þar dökkhærða konu sem var ekki til. Hún
sat alein á stól með samandregna fætur eins og stúlka á bekkjarmynd. Ég kom nær
og hún var ljóshærð. Ég kom nær og hún var ekki til. Þegar ég opnaði augun lá
Pjatti á mottunni fram á lappir sínar og barðist við að horfa á mig þó að
augnlokin sigju jafnharðan. Ég lá um stund og horfði á hann á móti. Hann gætir
mín. Hann er minn hundur og ég er hjörðin hans. Hann geispaði. Ég teygði mig.
Klukkan var sex og það var laugardagsmorgunn og ég ætlaði að fara upp á
Hálogaland í dag með Óma og Palla blek þar sem við ætluðum að renna fyrir silung
og gantast. Við Pjatti horfðumst í augu í helgarþögninni eins og hún verður
stundum tær í vesturbænum þegar stöku hringbrautarlegt bílhljóð gerir ekki annað
en að árétta þögn borgarinnar á meðan bíllinn brunar út úr sögu næturinnar. Úr
lokuðu herbergi bárust hroturnar í pabba. Ég vatt mér fram úr og Pjatti stóð
samstundis á fætur líka og fylgdi mér fram á bað eins og samviskusamur
blindrahundur. Honum virtist umhugað um að ég burstaði tennurnar. Ég setti krem
á burstann, lyfti honum og horfðist í augu við sjálfan mig. Ég horfðist í augu
við líf mitt. Ég ætla að skrifa aðeins um líf mitt. Ég ætla að skrifa um Helgu
og mínar umliðnu ástir því að mig hafði ekki bara dreymt Hálogaland og ýmsa
dynki tilveru minnar heldur líka fröken Suðurlandsbraut. Sennilega var hún
stúlkan á bekkjarmyndinni. Einu sinni þráttaði ég við hana um það hvort maður
ætti að bursta tennurnar strax þegar maður vaknaði eða hvort maður ætti fyrst að
borða morgunmatinn eins og hún sagði því það tæki því ekki að bursta tennurnar
til að óhreinka þær strax aftur. Þá bjuggum við saman. Ég hélt því fram að
tannburstunin væri í senn lokaathöfn næturinnar og fyrsta athöfn dagsins og ef
maður færi að fresta henni á annað borð gæti maður allt eins beðið fram yfir
hádegismatinn og því þá ekki líka fram yfir kaffitímann? Ég man ekki hvað Helga
sagði. Ég þarf ekki að muna það við urðum aldrei hjón. Í rauninni var hún ágæt
þótt hún væri heldur mjó og andvíg góðum mat. Hún var fyndin og hafði gaman af
því að hlæja og fíflast. Hún kunni að vera ung. Hún var dugleg að kitla mig og
ég hló mikið og argaði: Hættu hættu! Hún átti grænan samfesting sem hún fór í
þegar hún vildi vera hún sjálf. Hún var oft með ljóst hárið í skátagli og hafði
framstæðar tennur og á laugardögum spilaði hún ABBA á hæsta styrk og veinaði með
The Winner teeeíííks it all! á meðan hún ryksugaði með rykkjóttum hreyfingum.
Þannig var hún. Orkan kom með rykkjum og loftið iðaði af framtíð. Við höfðum
verið saman í barnaskóla og þegar við vorum rúmlega tvítug hittumst við allt í
einu á Hótel Borg þrjár helgar í röð og fórum alltaf heim saman og töluðum alla
nóttina og elskuðumst og borðuðum saman ommilettur sem ég bjó til á meðan pabbi
hélt sig hæversklega inni hjá sér. Þegar við hittumst svo á Óðali fjórðu helgina
fannst okkur að þetta hlytu að vera Örlögin og ákváðum að rugla saman reytum
okkar. Reytaruglið stóð í rúmlega hálft ár í lítilli íbúð á Suðurlandsbraut sem
pabbi hennar átti. Upphaflega hafði þetta verið gömul lögfræðistofa sem hann
hafði komist yfir vegna skulda einhvers lögfræðings við hann og honum hafði svo
hugkvæmst að breyta í einhvers konar íbúð til að leigja ungu fólki. Hann var
byggingaverktaki og skildi ágætlega krana og steypu og sálarlíf miðaldra
karlmanna sem unnu hjá honum en hann hafði ekki hugmynd um hvað heimili snerust
um. Það höfðum við ekki heldur. Eldhúsið var frammi á gangi og við þurftum að
deila því með niðurlútum endurskoðanda og sídrukknum ljósmyndara sem sérhæfði
sig í myndum af fermingarbörnum. Mig rámar í að öll íbúðin hafi verið klædd
panel sem var gulur eins og reykingamaður og gott ef það var ekki hamrað gler í
útihurðinni maður átti von á því að fá Peter Lorre og Sidney Greenstreet í
heimsókn á hverri stundu. Þetta var að minnsta kosti rangt leikrit í skakkri
sviðsmynd. Við höfðum þarna einn hægindastól með skakkri löpp sem pabbi hafði
útvegað hjá Binna Frank og einn sófa frá pabba hennar sem við breiddum yfir
grænt teppi. Í staðinn fyrir stofuborð höfðum við raðað upp fjórum ölkössum sem
pabbi útvegaði hjá Sæla vini sínum og yfir þá breiddum við grænan dúk. Svo
settum við einhverja burkna hér og þar því að við héldum að það væri gert á
heimilum. Við vorum tvítug. Á nóttunni lágum við saman nakin og héldum utan um
hvort annað meðan við blunduðum ýmist, sváfum eða vöktum, hjöluðum eða þögðum og
þótt hún væri mjó var líkami hennar hlýr og mjúkur og á meðan ég hélt utan um
hana fann ég hvernig við tengdumst, og líka þegar hún kitlaði mig og þegar við
elduðum saman mat og þegar við hittumst í skólanum. Þar sá ég hana stundum út
undan mér með öðrum stúdentum og fann ævinlega einhvern sting þó að hún væri
kannski bara að borða epli. Það fór mjúkur og letilegur seyðingur um líkama minn
af því að hann þekkti hana og mundi hlýju hennar og mýkt og hann vildi tengjast
á ný en mér fannst óþægilegt að sjá hana í nýju og ankannalegu samhengi úti í
þjóðfélaginu, eins og ég vissi að sú sýn væri fyrirboði um eitthvað annað; ég
man varla hvað við vorum að læra, sennilega var ég að læra mannúðarmálfræði en
hún í geimréttarhagfræði. Það skipti ekki máli því að við tengdumst. Við vorum
ekki oft sammála þegar við töluðum saman um svokölluð þjóðmál sem ég hafði engan
áhuga á og sneri bara út úr öllu sem hún sagði þegar hún var að reyna að koma
mér í skilning um að óréttlætið í heiminum er rangt. Hún sagði oft við mig: Æ.
Þú ert svo mikill asni, og þá sagði ég kannski: En þér finnst ég sætur og þá
varð hún pirruð og hvæsti: Æ þú ert asni og: Þú ert óþolandi. En við tengdumst.
Við sóttum næringu hvort til annars í þessum faðmlögum í tunglsljósinu á
nóttunni og fundum í svefnrofunum einhverja kennd sem stundum líktist sorg og
stundum hamingju og stundum girnd og stundum þeim undarlega hrærigraut af þessum
kenndum sem er kenndur við ást. Einn daginn þegar ég kom heim úr skólanum sat
hún í hægindastólnum, fremst á honum, og hún var ekki í græna samfestingnum
heldur í nýrri hvítri blússu og hún var búin að mála sig og taka hárið úr
skátaglinu og snúa það einhvern veginn upp í einhverja hárgreiðslu. Það var að
vora útmánaðaslabbið þakti göturnar og allt var skyrgrátt í staðinn fyrir að
vera dökkgrátt. Hún leit út eins og hún ætlaði að sækja um vinnu sem
sjónvarpsþula. Hún var með eitthvað ilmvatn og ég fann strax lyktina af því og
það fór seyðingur um líkama minn um leið og ég kom inn og mér leið í fyrsta sinn
eins og ég ætti þarna heima. Ég fann fara um mig fagnaðarbylgju þegar ég tók
eftir því að hún var búin að breiða hvítan dúk á svarthvíta sjónvarpið og setja
þar eitthvað rautt blóm því þetta var undursamleg tilbreyting frá öllum þessum
grænu ábreiðum og dúkum alls staðar. Á eldhúskollinum var skál með einhverju
gráfíkjukexi sem hún vissi ekki að mér fannst vont en mér var alveg sama því að
það var heimilislegt og sýndi umhyggju. Vinkona hennar var hjá henni. Hún stóð
fyrir aftan hægindastólinn og á meðan Helga talaði hélt hún um bakið á honum
eins og til að aftra honum að stökkva af stað. Þær voru báðar grafkyrrar.
Hárgreiðslan og ilmvatnið og málningin, vinkonan sem hélt stólnum í
heljargreipum, sjálf tilgerðarleg stellingin, nýja blómið og fegurð jarðarinnar
sem geislaði hana alla: Ég vissi undireins hvað hún ætlaði að segja mér en ég
átti ekki von á því að hún segði það eins og persóna í skáldsögu eftir Skáldísi
ömmu. Ég er með barni. Ég hugsa hlýlega til hennar því að hún er móðir sonar
míns. Hitt er meiri spurning hvort ég sé faðir sonar míns. Þó að ég væri
náttúrlega pabbinn. Hafði ég reynst honum sem faðir? Ég horfði í spegilinn með
tannburstann enn á lofti og gaumgæfði líf mitt átti maður kannski að bíða með að
bursta tennurnar? Mínar umliðnu ástir. Mínar margvíslegu umliðnu ástir. Ég leit
spyrjandi á Pjatta sem reis snarlega á fætur eins og til að segja: Hættu þessu.
Ég átti ekki von á því að þetta myndi enda þarna því ég hélt að þetta væri
upphafið. En við Helga lögðum sem sagt niður þetta einkennilega heimilishald á
Suðurlandsbraut og ég flutti aftur á Fálkagötuna til pabba en sjálf fór hún heim
í Fossvoginn til foreldra sinna á meðan hún beið þess að Örlögin legðu kapalinn
upp á nýtt. Ég lá einn um nætur á gamla bláa fermingarbeddanum mínum þar sem
maður átti að geyma rúmfötin sín í útdraganlegri skúffu og lökin krumpuðust á
meðan ég bylti mér, einn, orðinn of stór fyrir þá einu tilveru sem bauðst. Hún
sá það ekki fyrir sér að við myndum geta átt samleið og hún vildi ekki að ég
yrði viðstaddur fæðinguna en ég var náttúrlega pabbinn. Við áttum alveg að geta
orðið vinir. Mig langaði að vera viðstaddur og hringdi nokkrum sinnum í hana til
að telja henni hughvarf. Þá grét hún. Svo bað hún mig að hætta þessu, þetta
þýddi ekkert, hún væri búin að ákveða þetta og ég sagði allt í lagi og vertu sæl
og Guð blessi þig, og stóð svo einn í miðri stofunni og gólaði. Ég lagðist á
hnén og barði krepptum hnefum í gólfið og í veggina og gólaði. Ég syrgði líf
mitt og tilveru. Að lokum hringdi pabbi hennar í mig og bað mig að hætta að
hringja í hana það þýddi ekkert og ef mér þætti vænt um hana skyldi ég hætta
þessu. Ég sagði: Allt í lagi, og lagði á. Svo fæddist hann Siggi litli og ég var
náttúrlega pabbinn. Þar með hafði ég náttúrlega lokið hlutverki mínu. Helga
virtist hafa hugsað þetta þannig að einn karlmaður myndi henta vel sem blóðfaðir
en annar karlmaður dygði betur sem heimilisfaðir enda reyndi í þeim efnum á allt
aðra eiginleika. Þetta er einhver séríslensk kvennaspeki. Ég fékk að hafa Sigga
litla viku og viku hjá mér fyrstu árin eða þangað til ég fór til Danmerkur í
arkitektúrinn. Hafði ég ekki reynst honum sem faðir? Nætur þegar ég hafði svæft
hann með því að raula fyrir hann: " Nú legg ég augun aftur. ó Guð, þinn
náðarkraftur" Þessar tvær línur aftur og aftur því ég mundi ekki hvað kom næst?
Nætur þegar ég hafði gengið með hann um gólf og hann grátandi út af ókyrrð í
maganum eða slæmum draumförum og ég hafði tekið hann upp og kysst hann og
strokið honum um höfuðið og sagt svona vinur þegar hann datt og meiddi sig? Daga
úti í garði með flugdreka sem lyppaðist jafnharðan niður hvað sem við reyndum að
hlaupa með hann og endaði svo allur í flækju sem við þurftum að greiða úr,
hlæjandi? Daga úti á róló þegar ég lyfti honum upp í rennibrautina og horfði á
hann skríkjandi yfir mér áður en hann lét sig gossa? Og sjálfan 17. júní einu
sinni með hann á háhesti niðri í bæ? Og samt stóð ég þarna með tannburstann á
lofti tilbúinn að strjúka nóttina af tönnunum og spurði sjálfan mig hvort ég
hefði reynst honum sem faðir. Hvað gera feður með sonum sínum? Horfa með þeim á
Formúlu 1? Öskra á þá á fótboltaleikjum? Kenna þeim hnúta? Helga kunni þá alla.
Hún kenndi Sigga litla að reima skóna sína, reikna og kveða að, sjóða kartöflur
og ganga frá fötunum sínum og verða fjármálasnillingur. Og svo kom Vambi sem
hafði verið með okkur í barnaskóla og vomað álengdar alla tíð. Hann varð
fjölskyldufaðirinn og horfði með drengnum á Formúlu 1 og málaði herbergið hans
og sat hjá honum og hélt í höndina á honum þegar átti að taka úr honum
hálskirtlana og var þarna enn þegar hann vaknaði. Maður skynjar aldrei hina
afmörkuðu stund. Maður veitir henni ekki athygli frá degi til dags, þessa
vikuna, hinn mánuðinn; stundirnar streyma endalaust og sjálfa hina afmörkuðu
stund greinir maður ekki. Flóð fylgir fjöru, dagar dofna, mánuðir líða og ár.
Við sitjum svo í hvunndagsrökkri á miðvikudagslegu kvöldi með súpuskeið á lofti
á leið í munninn og það rennur upp fyrir okkur að allt er fjarverandi. Það
gerðist allt í einu einhvern tímann að maður missti af mannlegri snertingu.
Sambandið rofnaði. Maður hætti að tengjast. Og fólk hverfur inn í þann gráa
flaum sem er allir hinir. Helga og Vambi bjuggu í einbýlishúsi í Breiðholti sem
mér þótti hlálegt og ráku saman lögfræðistofu sem hlægði mig líka. Helga var svo
allt í einu orðin borgarfulltrúi fyrir einhvern flokk og alltaf að skrifa
greinar í blöðin með gleraugu á nefinu sem ég hafði aldrei séð og smám saman
hætti ég að hnussa og hlæja því ég skynjaði að ég hafði ekki forsendur til að
hafa skoðun á tilveru hennar. Ég hafði alltaf vitað að hún væri öðruvísi en ég
en ég hafði ekki gert mér grein fyrir því að hún væri allt önnur þjóð en ég. En
hafi hún verið hin þá var ég sjálfur enn ekki orðinn þessi. Ég hætti í
Háskólanum og fór að afgreiða í bókabúð, byrjaði í sálfræði, fór svo í guðfræði.
Ég syrgði tilveru mína. Einhver haustlægðin þeytti mér síðan til útlanda eða
öllu heldur til Danmerkur. Þar þreytti ég inntökupróf í arkitektúr og tókst að
standast það mér til slíkrar furðu að ég ákvað að þar skyldi mín hilla í lífinu
verða. Og á meðan ég var úti að smíða mína hillu varð ég smám saman hinn í lífi
þeirra. Ég varð óvirkur pabbi. Ég hafði Sigga viku og viku á sumrin og svo
strjáluðust þær vikur, stundum virtist eitthvað koma upp á þegar stóð til að
hann kæmi og mér fór að líða eins og hálfgerðri boðflennu í lífi hans, og stæði
jafnvel álengdar í mínu eigin lífi líka því að hvað getur átt meira tilkall til
að teljast líf manns en barnið manns? Mér fannst eins og þeim stæði stuggur af
mér. Þegar ég sagði eitthvað um að ég vildi fá að hitta hann Sigga oftar sagði
hún bara: Æ. Hún er náttúrlega ekki hinn helmingurinn af mér en mér fannst
alltaf að hún kynni að vita hvar hann myndi vera að finna. Hún er mjög rösk eins
og ABBA var og hafði áreiðanlega rétt fyrir sér um tannburstunina. Og það var
eitthvað við hana á einhvern dugnaðarlegan hátt þegar hún ryksugaði með ABBA
glymjandi í þessari dapurlegu skopstælingu á heimili sem við áttum á
Suðurlandsbrautinni. Þegar við tengdumst í mjóu rúmi um dimmar nætur. Siggi
lítur stundum inn til okkar pabba. Þá sest hann við eldhúsborðið í jakkafötunum
sínum og spyr okkur um líðan okkar og athafnir síðan síðast. Hann fer ekki úr
jakkanum hann er ekki svo tilgerðarlegur í óformlegheitunum en hann er samt
svolítið í fasi eins og þetta sé einhver sjónvarpsþáttur. Ég segi ekki að það sé
eins og hann sé að heimsækja Gísla á Uppsölum við erum meira eins og tvær
skrýtnar frænkur og stundum brosir hann brosi sem segir að hann hefði gjarnan
viljað hafa meira af okkur að segja. Pabbi er ágætur í að röfla við hann um
bókmenntir og listir á líðandi stund sem Siggi virðist telja að sé okkar sterka
hlið segja fylliríissögur af frægum fótboltamönnum og amfetamínsögur af frægum
skáldum sem hann þekkti menn sem þekktu og svo fer hann með vísur sem Siggi
skrifar hjá sér í litla bláa bók. Svo tala þeir um einhverja menn hjá Liverpool.
Svo sýnir gamli maðurinn honum málverkin sín og Siggi kann að segja: Þú ert að
breyta bláa litnum hjá þér Svo þegjum við. Hvað átti ég að segja honum? Að blái
liturinn sé alltaf eins hjá mér? Hann hefur nefið frá mér, augun frá mömmu sinni
og afganginn frá sér en þegar hann þarf að hnerra kæfir hann hnerrann í fæðingu
eins og Vambi gerði alltaf. Þegar hann var lítill fórum við stundum út á róló og
hentum á milli okkar litlum bolta sem var með mynd af Bamba og hann var duglegur
að grípa en það var ekki ég sem kenndi honum á bolta. Hann á það til að veifa
höndunum eins og ég þegar hann talar; hann situr stundum einhvern veginn fremst
á stólbríkinni og ekur sér eins og ég og hann á það til að þagna í miðri
setningu eins og ég og fara svo að tala um eitthvað annað en það var ekki ég sem
fylgdi honum í skólann þegar hann var sex ára og lagaði rennilásinn þegar hann
hafði fest hann í typpinu. Átti ég segja honum frá jólunum í hans ungdæmi? Þegar
ég sat eins og Chaplin í áramótaveislunni sinni í Gullæðinu og beið eftir því að
Helga og Vambi leyfðu mér að njóta samvista við drenginn og halda með honum
instant-jól í klukkutíma á tólfta í jólum? En þegar ég horfi á hann finn ég samt
hvernig tekist hefur að draga fram plúshliðina á öllum hans eiginleikum og bæla
niður mínushliðarnar. Það hefði ég ekki gert. Og svo brosir hann brosi eins og
hann hefði gjarnan viljað hafa meira af okkur að segja og segir eitthvað við
okkur um heiminn og líf sitt sem verður til þess að manni finnst eins og honum
finnist hann sjálfur vera um það bil tvö hundruð árum eldri en við heilum
kapítalisma eldri. við séum enn á veiðimannastigi en hann kunni að lifa og
starfa á öld sérhæfingarinnar. Hann heldur að við þekkjum ekki vínin sem hann
þekkir, fatamerkin og vísitölurnar og ólíku tegundirnar af ólívum eftir héruðum
á Spáni. Hann heldur að við höfum aldrei smakkað sushi. Hann heldur að við
þekkjum ekki óperurnar, sem eru víst sameiginleg ástríða hans og Vamba ásamt
ítalskri matargerð Hann heldur að við þekkjum ekki heiminn. Og svo stendur hann
á fætur og þakkar fyrir kaffið, spyr kannski afa sinn hvort hann hafi nokkuð
málað nýja mynd að sýna sér áður en hann fari þú ert að skerpa hjá þér bláa
litinn sé ég og fer svo aftur til útlanda. Eftir tvö ár verður hann alfarinn. Og
segir frá okkur á hótelbörum þegar hann þarf að tala um eitthvað sérstætt og
skemmtilegt í sínum bakgrunni sem geti gert viðmælendum kleift að muna eftir
honum. Hann á heima á Fjárlandi. Hann er frá annarri öld í annarri vídd þar sem
aðrir guðir renna sköpum. Og með þetta nef. Ég man eftir því þegar hann var
ellefu ára og við vorum saman í bílnum mínum og lagið If I fell með Bítlunum kom
í útvarpinu og ég fór að syngja neðri röddina með John og kenndi honum efri
röddina með Paul eins og mamma hafði kennt mér og við sungum þetta saman eftir
allri Hringbrautinni. Þá tengdumst við. Ég man eftir því þegar hann var sjö ára
og gisti og ég sat hjá honum á rúmstokknum og sagði honum frá huglausum elg og
fákænum íkorna og skelkaðri uglu sem fékk þá með sér í leiðangur því hún hafði
heyrt að heimsendir væri í nánd. Sú saga endaði úti í skógi held ég undir háu
tré því ég kom mér ekki að því að láta refinn éta þau öll. Þau voru bara öll
undir þessu háa tré að vandræðast eitthvað. Ég man það ekki. Ég man bara rödd
drengsins eftir að ég hafði lokið þessari vandræðalegu sögu og sat á rúmstokknum
hummandi einhverja erindisleysu um Guð og náðarkraft þegar hann sagði: Góða nótt
pabbi. Kannski var eitthvað að hjá Halla. Ég rak burstann inn í munninn og
nuddaði varfærnislega jaxlana vinstra megin svo hægra megin Svo vinstra megin.
Pjatti var lagstur og virtist sáttur. Úr herbergi pabba bárust hrotuhryglur.
Klukkan var korter yfir sex og ég eldaði hafragraut og drakk kaffi og las blöðin
án þess að festa hugann við það og loks var ég tilbúinn í morgungönguna með
Pjatta. Ég leit út; mér sýndist vera gluggaveður. Ég hugsaði um Kötu, hvort
eitthvað væri að, hvort hún hefði farið eitthvað, hvort hún væri farin frá mér.
Ég hristi hugsanirnar jafnharðan af mér. Þær flögruðu smásveig og strax aftur
inn í hausinn: Var eitthvað að hjá Halla? Var hún í jarðarför í gær? Af hverju
hringdi hún ekki? Var ekki örugglega eitthvað að hjá Halla? Var of snemmt að
hringja núna? Hlaut ekki að vera eitthvað að hjá Halla? Ég ákvað að gá að ljósi
hjá henni Og bílnum hennar. Það var of snemmt að hringja núna. Ég tók upp tólið.
Síminn hringdi um leið. Þetta var Ómi: Ertu vaknaður? sagði hann. Já, sagði ég.
Heyrðu, gott mál. Ég er aðeins að spá Nú? Heyrðu já. Af því að ég átti sko að
sjá um vistirnar og ég er búinn að taka til matinn fyrir kvöldið í kvöld og var
að spá í hvort við eigum að borða silung á morgun. Sem við veiðum sko? Já já,
gerum það bara. Bara upp á það sko hvort ég eigi að taka úr frystikistunni núna.
Við bara treystum á silunginn. Já. Við bara gjörsvovel og veiðum hann! Já.
Heyrðu gott mál. Sjáumst svo hressir á eftir. Ég kem við hjá þér svona að ganga
níu. Ha? Allt í lagi. Kannski var eitthvað að hjá Halla. Þau höfðu alltaf verið
tvö. Hann var hjá Gróu ömmu og Hólmkeli afa uppi í Hlíðum þegar Kata var að
vinna og þegar hann komst á skólaaldur tók Gróa amma yfirleitt á móti honum
þegar hann kom heim úr skólanum og gaf honum eitthvað að borða. Annars voru þau
bara tvö. Á kvöldin sátu þau og spiluðu veiðimann og rommí og tefldu. Um helgar
fóru þau í gönguferðir, stundum meira að segja alla leið upp í Hlíðar að
heimsækja afa og ömmu og fengu læri að borða og rabarbaragraut á eftir með rjóma
og svo las Hólmkell afi fyrir þau úr Grettis sögu og síðan drukku þau te og Gróa
amma talaði um stjórnmálamenn sem hún dáði og ljóðskáld sem hún þráði. Svo
hlustuðu þau á strengjatónlist, þögul og innhverf, þar sem hvert þeirra og eitt
gat vitjað afmarkaðra hólfa innra með sér. Kannski var þetta gerviveröld, of
langt frá heiminum eins og hann var en á sumrin fóru þau samt öll um landið á
litla græna bílnum og reyndu að safna nýjum og nýjum stöðum. Drengurinn hafði þá
undirbúið ferðina með lestri í samráði við afa sinn og á meðan þau fóru yfir
sagnríkt landið sagði hann frá: Hér er jaðarkani sem við sjáum kannski ef við
stoppum hér, sáuði hann nokkuð? Hann heitir reyndar jaðrakani, leiðrétti
Hólmkell afi gætilega og hélt svo áfram: Vissuði að hann heitir jaðrikka líka?
og bætti jafnvel við: Og jaðrekja? Já og jaðríkja En drengurinn benti áður en
afinn gat haldið áfram með fimmhundruð og fjörutíu nöfn þessa fugls og sagði:
Hei sáuði steindepilinn? Já, ég sá hann, sagði þá Hólmkell afi áreiðanlega og
hafði ekkert séð hann en Gróa amma sagði: Ha hvað hvar? Þau vöktu á meðan þau
vöktu og sáu þegar þau horfðu, vissu það sem þau vissu og fundu til þegar áreiti
heimsins vitjaði þeirra þótt þau hefðu lært að vísa tilfinningunni sem það vakti
í afmarkað hólf í vitundinni. Og þegar þau stigu loks út úr litla græna bílnum á
fyrirfram ákveðnum áningarstöðum fundu þau á kinnum sér algöra þögnina sem golan
bar þeim. Þá sýndi drengurinn þeim geldingahnapp og týsfjólu, vallarsveifgras og
puntstrá og hafði til hliðsjónar plöntuhandbók: Sjáiði hérna, þetta er alveg
eins. Ég vildi að ég kynni að skrifa eins og Skáldís amma því að mig langar að
lýsa þessu skipulega og í réttri röð. Því ég finn hvernig sumrin þeirra Kötu og
Halla streyma hæglát og mild, dægrin renna saman, mánuðir líða burt, og ár. Hún
kallaði hann oftast Snúð en stundum líka litla fróðleiksmolann sinn og horfði
ástúðlega á hann í baksýnisspeglinum þar sem hann sat á milli afa síns og ömmu
sem hvorugt vildi vera frammí. Hann horfði stórum augum á landið þjóta hjá eða
grúfði sig ofan í litlu vegahandbókina sem þeir Hólmkell afi höfðu tekið saman í
tilefni af ferðinni og drengurinn hafði skrifað nettri rithendi. Hér bjó Særún
galdrakind, romsaði hann upp úr henni skærri röddu á meðan þau óku um grænan dal
og þau hlógu öll; hér bjó Kristín taðnös, hélt hann svo áfram og þau hlógu öll
uns hann bætti við: Og hér bjó kerlingin fjórdrepna. Og þau hlógu öll. Hann
vakti á meðan hann vakti, svaf þegar hann svaf og þegar hann horfði nam hann
jafnóðum það sem hann sá. En áreiti heimsins hafði ekki vitjað hans að minnsta
kosti ekki heimsins eins og hann var. Fróðleikurinn streymdi að honum og hann
gerði engan greinarmun á því hvort um var að ræða Grettlu, Enid Blydon eða
Tolkien sem hann var farinn að lesa á ensku á ungum aldri, Bítlana eða rapparann
The Building, teiknimyndasögur eða vatnslitamyndirnar sem Gróa amma málaði og
sýndi honum alltaf þegar hann kom í heimsókn og spurði hvernig honum fyndist og
hann sagði alltaf að sér fyndust þær mjög fínar, þó að hann sæi í rauninni engan
mun á einni mynd og annarri. Hann var augasteinninn þeirra allra. Hann faðmaði
allt og allt faðmaði hann. Þegar hann velti því fyrir sér hver hann væri og
hvers vegna hann væri eins og hann var spurði hann mömmu sína: Hvar er pabbi
minn? og þá svaraði hún: Hann er farinn. Og kemur hann aftur? spyr hann. Nei,
ástin mín, svarar hún. Er hann dáinn? Nei, eiginlega ekki. Hvert fór hann? Ég
veit það ekki ástin mín, svarar hún og horfir á hann ástúðlega í
baksýnisspeglinum: Mér sýnist að hann hafi kannski farið í nefið á þér og eyrun
og kannski hökuna. Er ég líkur honum? spyr hann. Já, svarar hún: En þú ert nú
bara aðallega þú sjálfur, Snúður litli. Þegar hann bragðaði áfengi í fyrsta sinn
fjórtán ára gamall varð allt alskært inni í honum og taugaboð hentust fram og
til baka um líkamann á ógnarhraða, hann skynjaði allt á svipstundu og fyrr en
varði var hann hlaupinn niður að sjó eins og byssubrenndur, hlæjandi og æpandi.
Sælan var eitt langdregið augnablik og innra með honum liðu mánuðir og ár í
skæru leiftri í afmörkuðu hólfi. Ég á erfitt með að gera mér í hugarlund hvernig
líf hans hefði orðið ef þetta augnablik hefði ekki splundrast inni í honum og
breiðst smám saman út frá þessu afmarkaða hólfi og yfirtekið að lokum gjörvalla
tilveru hans. Það var kvöld. Það var vetur og bráðum færi að snjóa. Hann var með
Tómasi vini sínum og bekkjarfélaga á róluvelli á Tómasarhaganum og þeir hímdu
hvor í sinni rólu klukkan níu að kvöldi, hálfruggandi og horfðu upp í heiðskíran
himininn á stjörnur himinhvolfsins sem Halli þuldi fyrir vini sínum: Þarna er
Óríon. Já, þetta er Óríon, segir Tómas. Og þarna sérðu fjórar stjörnur í
ferningi og þrjár fyrir framan. Það er Karlsvagninn. Já, þarna er Karlsvagninn,
segir Tómas. Hann er líka stundum kallaður Stóri björn. Svo sérðu nokkrar litlar
stjörnur sem eru líkar honum en bara miklu minni það er Litli björn Já, þarna er
Litli björninn, segir Tómas eins og til að staðfesta að Halli sé með alla rétta.
Það var kalt. Skammt frá þeim sátu þrír eldri strákar og góluðu hver á annan þar
til þeir tóku allt í einu eftir þessum tveimur hálfruggandi hálfstrákum og
kölluðu: Hei, strákar! Svo kölluðu þeir: Komiði aðeins! Ég sé þetta. Það er
dimmt. Vinirnir rísa upp úr rólunum hægt og hikandi, með skilningarvitin vakandi
á þann hátt sem maður sér stundum hjá mjög ungum dýrum. Þeir eldri bjóða sjúss
af mjólkurlitu glundri og segja hei fokk maður. Vinirnir segja nei takk galopnum
augun og sperrtum eyrum opnu fasi. Taktu aldrei fyrsta sopann, glymur ábúðarfull
rödd eins og í klósetthreinsiauglýsingu í hausnum á þeim báðum, en bætir svo
allt í einu óvænt við: fyrr en þú ert tilbúinn. Hei fokk maður, segja eldri
strákarnir eins og þær skopfærslur af sjálfum sér sem þeir náttúrlega eru: Hvað
þarna heitu ði? Vinirnir segja nöfn sín skýrt og skilmerkilega eins og þeir séu
að gefa sig fram í nýjum bekk. Þeir eldri segja fokk og helvítis maður og fokk.
Og í þarna hvaða þarna kommon bekk eruði þarna viljiði fokkings sjúss hafiði
prufað að ríða og þarna með þarna hvaða fokkings liði haldiði í ensku
klattpsptsyrnunninunni. Svo góla þeir og þrástagast á þessu fyndna orði. Þetta
er skemmtilegt. Þeim finnst hann örugglega fyndinn og í fyndnum fötum því að
hann er einhvern veginn öðruvísi en hann á að vera og fötin líka allt öðruvísi
en fötin sem þeir eru sjálfir í eða aðrir strákar yfirleitt hann er í vönduðum
frakka úr gráu ullarefni sem þau mæðginin völdu saman þegar þau voru bara tvö í
London. Og sennilega hefði augnablikið runnið upp fyrr eða síðar eins og högg,
snöggt og hnitmiðað. Sennilega var það einhvers staðar skráð að stund alsælunnar
biði hans á róluvelli í vesturbæ Reykjavíkur og hann yrði skyndilega staddur
handan góðs og ills, handan marka, handan ástar, lögmála, siða og þekkingar og
visku staddur í heiminum eins og hann er. Það er hvasst. Sjálfur ofsinn krefst
þess að fá að komast inn þetta kvöld og gjólan er nöpur á kinn. Áhrifin streyma
um hann strax við fyrsta sopann. Það er eins og í honum hafi opnast voldugur og
breiður hljómur. Hann finnur kynlegan hroll hríslast um sig, fær gæsahúð sem nær
inn fyrir húðina þegar blóðið ólmast af stað í æðum hansm og alla leið inn í
innsta kjarna hans. Hann breytist. Hann finnur blóð sitt, finnur að það er
rautt, finnur hvernig það dynur með þungum slætti. Hann finnur að þessi vökvi
opnar afmarkað hólf þar sem hann svipast umm forvitinn og hrifinn. Eldri
strákarnir góluðu" fokk" og gerðu ítrekaðar atlögur að orðinu" knattspyrnunni".
Tómas vinur hans hikaði eftir sinn fyrsta sopa sem honum fannst ógeðslegur þetta
var eins og lýsi með úldinni mjólk! sagði hann daginn eftir þegar þeir rifjuðu
þetta upp: Oj! Hann bjó í næsta húsi og var í sama bekk, þeir teiknuðu stundum
saman myndir af drekum og riddurum sem voru einhvers konar eðluálfar en aðallega
þeir sjálfir. Í miðjum mynda og hugsanaflaumnum sem hugur Halla fylltist af
strax eftir fyrsta sopann svifu þessar litlu myndir um hálf umkomulausar og
brjóstumkennanlegar og hann sá í sjónhendingu hversu kjánalegar þær voru. Hann
fylltist ást í garð þeirra og Tómasar og saknaði hans því að honum fannst hann
sigla burt frá honum og öllu á einhverjum yfirgengilega kátum öldum. Hann
saknaði sín.. Aftur sopi, og þriðji sopi. Og á fjórða sopa er hann farinn að
segja Tómasi og strákunum frá stjörnum himinsins, The Building og Gollum,
herberginu sínu, Gretti Ásmundarsyni og flóru Íslands, mýrisnípu og Kristínu
taðnös óðamála, og allt í einum frásagnarvöndli. Þeir segja fokk maður
hálfpartinn hvumsa og taka ekkert eftir því að álengdar stendur einmanalegur
maður með hund og horfir á þá. Svo er drengurinn hlaupinn af stað niður á
Ægisíðu og Tómas á eftir honum, niður í fjöru þar sem hann æpir upp í ískaldan
vindinn: Ég er fullur!!! Hann var fjórtán ára. Hún hafði horft á drenginn sinn
fyrr um kvöldið þar sem hann sat við tölvuna á meðan hún hafði bók í kjöltunni
og ekkert heyrðist annað en lágt klikk tölvuleiksins. Í hvaða leik ertu? hafði
hún spurt en hann svaraði: Þetta er svona leikur þar sem ég á að reyna að komast
framhjá fullt af köllum sem reyna að skjóta mig niður. Ég er í svona eiginlega
hálfgildings geimfari sem er samt nokkurs konar eldflaug. Mér gengur mjög vel.
Ertu að drepa þá? Nja, svona skjóta þá. Ó, sagði hún hugsi og horfði á drenginn
sinn. Svo þögðu þau um stund þar til hann sagði: Mamma má ég fara út á eftir? Að
gera hvað? Bara, Ekkert, Við Tómas. Ef þú verður ekki lengi. Á meðan hún beið
horfði hún út um gluggann á myrkrið og ljósgeislana frá götuljósunum, auðar
götur og þögla bíla. Hún leit upp um leið og hann kom inn því í henni vaknaði
snögglega válegt hugboð sem henni fannst engu að síður ástæðulaust,
taugaveiklun, ofverndun: Er ekki allt í lagi með þig? spurði hún. Hann skaust
niðurlútur inn í herbergið sitt og muldraði eitthvað. Hún vék hugboðinu aftur
frá sér og af meiri ákveðni, leit aftur niður og sagði ofan í bókina: Farðu nú
að koma þér í rúmið Snúður minn. Já mamma, segir hann. Heldurðu að þú sért
nokkuð að verða lasinn? Nei nei. Það er hljótt. Það líður drykklöng stund á
meðan hann háttar sig með eyrun full af fáránlegu suði og ískrandi myndir
skjótast um huga hans fram og til baka af vígfúsum afskræmum og tálfúsum konum,
skelkuðum eðluálfum og skvaldrandi fuglum og öll þessi iðandi hljóð og kliðandi
hreyfing fyrir hugskotssjónum fylgja honum fram á bað þar sem hann pissar á
setuna og framhjá og út um allt en tekur svo um síðir eftir sjálfum sér í
speglinum, hvessir augun á sig og reynir af alefli að snúa aftur til sín, og til
mömmu, finna aftur leiðina út úr þessu iðandi kliðandi hólfi gegnum
völundarhúsið sem leiðir inn í gömlu tilveruna þeirra þar sem hann er Snúður og
þekkir fugla og hún er mamma og smyr samloku handa honum áður en hún vekur hann
á morgnana og Hólmkell afi og Gróa amma standa álengdar uppi í Hlíðum áhugasöm
og ræðin og fannst hann sjá ljós við enda gangsins sem snöggvast þegar engu var
líkara en að rödd sem líktist rödd mömmu smó gegnum skvaldrið og surgið og
iðandi kliðinn. og svo aftur hærra, beittar: ER EKKI ALLT Í LAGI MEÐ ÞIG? og þá
hraðar hann sér þangað sem ljósið er enn við enda eins gangsins og smýgur óséður
á ný inn í tilveruna þeirra og kallar á móti: Jú mamma, auðvitað mamma. Hann var
staddur á klósettinu. Það var hland úti um allt, á setunni sem hann hafði ekki
lyft, á veggjunum og gólfinu. Hann reif af klósettrúllunni vænan visk og reyndi
að þurrka allt upp eftir bestu getu. Svo sturtaði hann pappírnum niður. Að því
búnu horfði hann á sjálfan sig í smástund í speglinum nógu lengi til að brosa og
segja lágt og án þess að hún heyrði: Jess! Hvað hafði hann verið þarna lengi?
Mánuði og ár. Hann þvoði sér um hendurnar og í framan og burstaði tennurnar og
flýtti sér inn í herbergið sitt. Þaðan heyrði hún hann kalla: Góða nótt mamma,.
Mánuði og ár. Þau hefðu teflt og spilað og sýslað hvort við sitt á kvöldin og
allt hefði virst óbreytt um sinn, breytingarnar sjálfsagðar og mjúkar,
ósýnilegar. Þau hefðu átt sér hugðarefni. Og hún hefði fundið af móðurlegum
næmleik að nú væri drengurinn hennar smám saman að þoka sér út úr hringnum
hennar og losa sig með hægð úr faðminum hennar og fikra sig inn í heiminn þarna
úti, reiðubúinn að takast á við áreiti hans. Hún hefði fundið til stolts. Hún
hefði staðið sorgmædd við gluggann ein á kvöldin og horft á snjófiðrildin í
götuljósunum og hafið svart og hugsað um það hvort hann kæmi kannski með stúlku
heim í kvöld að kynna fyrir henni sem hún byði te og þau spjölluðu saman um
hugðarefni; bíómyndir og stærðfræðipróf og Pál Óskar, bara eitthvað skemmtilegt
hún hefði ekkert farið að stjórna í því. Hún hefði ekkert farið að stjórna
nokkurn skapaðan hlut í því en hefði hugsanlega hringt í Hólmkel afa og Gróu
ömmu sem hefðu fengið sér kvöldgöngu alla leið ofan úr Hlíðum og litið inn. Þau
hefðu stundum teflt og spilað og sýslað hvort við sitt kvöld og kvöld allt þar
til komið hefði verið að því að hann flygi burt, færi, segði: Bless mamma. Færi
kannski til útlanda að læra tannlækningar, Læra dýralækningar. Færi kannski til
útlanda að læra náttúrufræði, Læra leiklist, Læra lífið. Hún sagði við mig: Til
þess að einstaklingur geti kviknað í móðurkviði og orðið til þurfa þúshundruð
trilljón litlir en óskaplega ósennilegir atburðir að gerast og tengjast á réttan
hátt veistu það? Já, milljón trilljón litlir hlutir þurfa að tengjast á
nákvæmlega hárréttum tíma á nákvæmlega hárréttan hátt. Hugsaðu þér. Við lágum
hjá henni og höfðum ekki kveikt á sjónvarpinu en júníkvöldhiminn var á bláum
glugga. Ég hagræddi mér vegna þess að ég var kominn með ofurlítinn náladofa í
handlegginn sem hún lá á, og kyssti svo á ennið á henni og sagði: Já, Stundum
skil ég bara ekki hvernig nokkur einstaklingur getur orðið til. Og svo, þegar
gelgjuskeiðið kemur, fer allt af stað aftur, allt riðlast og þarf að tengjast
upp á nýtt hugsaðu þér bara: Þúshundruð milljón trilljón nýir litlir og
ósennilegir hlutir sem þurfa að tengjast nákvæmlega hárrétt til að
einstaklingurinn komist klakklaust út í lífið. Já, sagði ég hugsi: Þetta er
ósegjanlegt. Mánuðir, vikur, dagar og ár. Hún sá hann þrekna, grennast og
meitlast. Birtan í augunum dofnaði. Áran yfir honum gránaði. Hláturinn skæri
varð yfirlætislegt hnuss. Gleðin vék fyrir glotti. Forvitnin beindist að
skúmaskotum og umræðuþörfin beindist að útúrsnúningum. Hann fór að flissa í
heimsóknum hjá Hólmkeli afa og Gróu ömmu, vildi ekki neitt; var samt alveg til í
að skoða málverkin hennar Gróu ömmu en gleymdi sér gersamlega yfir þeim, fastur
í formum og litum, og fékkst ekki til að tala en sagði svo allt í einu flissandi
við Hólmkel afa: Hei þarna hvað hét hann aftur þarna þessi fugl þarna, var það
ekki jaðrækja? Röddin breyttist úr mútujarminu og varð að ólundarlegu bofsi.
Hann hvarf hljóðlaust á kvöldin og kom ekki heim fyrr en seint og rumdi bara
eitthvað þegar hún spurði hvar hann hefði verið eða sagði: Þegiðu kelling. Hvað
segir maður við því? Ég veit það ekki, segi ég: Ég veit bara að þú ert engin
kelling. Ég þakka pent, segir hún og rís upp við dogg og ég horfi á hana, hvíta
kollinn hennar, langa hálsinn, möndluaugun og lyk með lófa mínum yfir stinn
brjóstin: Þú ert engin kelling, endurtek ég svo og finn geirvörtuna stingast
beint inn í krossinn þar sem líflínurnar skerast. Og þar kom að þegar hún spurði
hann hvort þau ættu ekki að skreppa í heimsókn til Hólmkels afa og Gróu ömmu
umlaði hann eitthvað um að hann meikaði það ekki. Hún hugsaði með sér að honum
væri ofviða að horfa framan í undrandi og áhyggjufull andlit þeirra og taldi
sjálfri sér trú um að hún skildi það og reyndi að útskýra það fyrir
áhyggjufullum foreldrum sínum: Þetta gengur yfir, þetta er bara tímabil. En
þetta gekk ekki yfir, þetta var ekki bara tímabil. Þúshundruð litlar tengingar
framkölluðu nýjar og nýjar sprengingar. Eitthvað var að hjá Halla. Hann lenti í
herleiðingu sem virtist engan enda ætla að taka en kom honum í sífellt
afkáralegri ógöngur. Og samt fólst þessi herleiðing í að ráfa sömu tíu skrefin
fram og til baka milli veggja í afmörkuðu hólfi án þess að koma auga á ljósið
sem daglega hefði átt að blasa við honum, Í tíu ár. Á hverju kvöldi vakti mamma
hans eftir honum, beið eftir honum á meðan ofsinn fór hamförum í tilveru hennar
og eirði engu. Hún beið þess þolinmóð að hann kæmi aftur því að þessi drungalegi
dópisti var ekki hann. Mörkin færðust í sífellu. Hún var hætt að biðja hann um
að taka til í herberginu sínu en reyndi að fá hann til að hlusta frekar á þennan
hávaða í heyrnartólum. Hún var hætt að biðja hann um að elda en reyndi að fá
hann til að mæta alltaf í kvöldmatinn. Og beið átekta. Einn góðan veðurdag situr
hann svo í eldhúsinu gegnt henni á þriðjudagsmorgni klukkan hálf átta, nýkominn
úr þriðju meðferðinni, og tilkynnir henni að nú sé þetta búið. Og þannig var það
þetta var búið og hann snerti ekki lengur áfengi eða neitt annað dóp. Hann
endurheimti aldrei sitt opna og grandvara fas og húmor hans var enn
kaldranalegur og ógeðfelldur en hann var samt hættur og það virtist svo
sjálfsagt og auðvelt að það var allt að því dónalegt. Var þetta allt og sumt?
segi ég. Já, eiginlega, segir hún: Maður fer bara í öldungadeildina og svo í
Háskólann, maður greiðir skuldir sínar, maður hringir í mömmu sína á hverjum
degi og segir henni hvar maður sé niðurkominn og hvert maður ætli og hvenær
maður komi heim. Maður tekur til í herberginu og býr um rúmið sitt, agar sig og
maður gætir þess að kætast ekki um of, eða reiðast. Maður gætir sín. Þau sitja
einn daginn í eldhúsinu á Tómasarhaganum á laugardagssíðdegi og borða pítsu sem
hann bjó til handa þeim og hann segir henni frá því sem fór stundum um huga hans
þegar hann var vitlaus af eitri, segir henni frá vökusvefni og svefnvöku, frá
fólki sem er brunarústir, frá dílerum og djöflum og ódáðum. Hann segir henni frá
því að hann hafi stundum fundið lófa hennar á enni sínu, svalan og líknandi, og
hann skuldi henni svo margt og geti aldrei greitt fyrir það nógsamlega sem hann
gerði á hennar hlut. Hún horfir á hann grátfegin. Og nú ætli hann til Akureyrar.
Ha? Já, segir hann og brosir gamla og opna brosinu sínu sem minnir hana á að hér
er komin stundin sem hefði getað komið: Við Ísabella Ósk, þú veist, við höfum
verið að tala um að okkur langi til að fara að búa almennilega saman. Nú er
komið ár frá því að við vorum saman í meðferðinni og hittumst og kominn tími til
að stíga næsta skref, ég ætla að verða almennilegur pabbi fyrir litla strákinn
hennar og svona og okkur finnst að við verðum að byggja upp tilveruna annars
staðar. Þú veist að hún er frá Akureyri og hana langar sem sagt að vera nálægt
fólkinu sínu. Nú? Maður fer sem sagt til Akureyrar í Háskólann þar, burt frá
gráma og brunarústum og ódáðum, burt frá skelfingum fortíðarinnar og svo fer
maður að koma reglulega fram í sjónvarpsþáttum, því þegar maður hefur sagt
skilið við eitrið eru manni allir vegir færir. Hann giftist gyðjunni sinni frá
Akureyri, henni Ísabellu Ósk, og var áður en varði orðinn vinsæll sjónvarpsmaður
og kominn með tvö lítil börn til viðbótar við litla drenginn hennar og jeppa og
snjósleða, skíði á helgum og hesta en samt er eitthvað sem enn vantar: Af hverju
kemur þú ekki bara norður til okkar mamma? Af því vinur minn að ég bý hér Var
þetta allt og sumt? Hvernig fórstu að því að hætta? spurði ég hann einu sinni
þegar við Kata vorum í heimsókn fyrir norðan hjá þeim Ísabellu Ósk og börnin
voru farin að sofa. Með því að hætta, svaraði hann: Ég bara hætti. Var það allt
og sumt? spurði ég. Ég hugsa ekki um það, sagði hann: Þetta gerðist. Ég hætti.
Ég hitti Ísabellu Ósk og þá fór ég að hugsa einhvern veginn alveg á nýjan hátt,
hætti að hringsnúast. Þú veist: Ástin sigrar. Veistu hver niðurstaða mín er? Þú
veist, um lífið? Hún er þessi: Tilgangur lífsins er gangur lífsins. Ég hugsa
annars ekki um það. Ég hugsa yfirleitt bara um næstu tvo klukkutímana og reyni
að vanda mig við þá. Eins og til dæmis þegar ég er að tala við ykkur núna og
drekka te og hafa það huggulegt þá reyni ég að vera allur bara í því. Ég hugsa
um hvernig ég á að gæta mín og einbeita mér að því að lifa af næstu tvo tímana
og njóta þeirra líka. Hólmkell afi og Gróa amma lifðu það ekki að sjá hann í
Fugli dagsins þar sem hann sýnir tiltekinn fugl í tíu mínútna þætti eftir
fréttir á þriðjudag og fimmtudagskvöldum, og hefur unnið hugi og hjörtu
þjóðarinnar með sömu einlægu fróðleiksgleðinni sem hann hafði fengið í arf frá
móður sinni og afa og ömmu og tókst að endurheimta með tilstyrk ástarinnar á
Akureyri. Þau lifðu það heldur ekki að hitta mig. Þegar þau dóu með tveggja
vikna millibili, fyrst hún og svo hann, örþreytt og vonsvikin héldu þau að Kata
myndi alltaf vera ein. Tilgangur lífsins er gangur lífsins. Hei manni Ég kvaddi
Óma, hélt á tólinu og horfði á það, lagði það svo frá mér. Klukkan var hálf sjö.
Ég fór fram og í skóna og jakkann. Pjatti lötraði ánægjulega til mín og við
vorum að búast til farar þegar hann staðnæmdist snögglega, spennti vöðvana, leit
á herbergishurðina hjá pabba, sperrti eyrun og leit á mig. Ég leit á hann og svo
á hurðina. Getur það verið? spurði ég lágt. Hann leit á mig og aftur á hurðina
og ég fylgdi augnaráði hans og sá þá að hurðin hafði verið örlítið dregin frá
stöfum. Við biðum grafkyrrir og héldum niðri í okkur andanum í smástund uns
dyrnar opnuðust alveg og grár kollur kom varfærnislega í ljós í morgunskímunni.
Hún var alklædd, hafði hneppt að sér grábrúnni kápu og hélt með annarri hendinni
um konuveski en hin hélt enn um hurðarhúninn. Hún horfði á okkur ráðþrota.
Munnsvipur hennar var mjótt strik og vitnaði um ráðvendni og löngun til að láta
gott af sér leiða. Hún var smávaxin og fíngerð og virtist hafa greitt sér
vandvirknislega og sett hárið upp í hnút áður en hún afréð að leggja í þessa
svaðilför að laumast út. Skyldi hún hafa gert þetta oft? HA HA! Ég hló
hjartanlega og einhvern veginn skipulega eins og ég geri stundum þegar ég kemst
í vandræði og hún horfði skelkuð á þennan glaðværa náunga sem skálmaði til
hennar stórum skrefum með útrétta höndina eins og hress frambjóðandi. Einar, ég
er sonur hans Já, ég veit. Einmitt. Anna. Við höfum nú aldrei hist en maður
hefur nú svo sem séð þig Handtak hennar var viðfelldið. Inni buldu díonýsískar
hrotur og sem snöggvast horfðumst við tvö í augu og brostum kankvíslega eins og
við ættum núna hlutdeild í skemmtilegu leyndarmáli því að við þekktum bæði
hvernig hann lætur í svefni. Gamli gaur! hugsaði ég og gat ekki gert að því að
þykja örlítið til um kvennafarið á gamla manninum. Ég vinn hérna á bókasafninu
og við höfum stundum hist þar, við pabbi þinn. Já einmitt, sagði ég. Ég var einu
sinni góð vinkona hans. Það er nefnilega það, sagði ég. Svo smokraði hún sér út
um dyrnar og sagði niðurlút: Já já Ég þagði um stund en fór svo að humma með
sjálfum mér eitthvert damm damm eins og ég geri stundum þegar ég kemst í
vandræði og allt í einu vissi ég ekki fyrri til en ég var farinn að humma í
hálfum hljóðum lagið úr Rúmfatalagersauglýsingunni: duddu du Þetta er eitthvert
heilkenni hjá mér að fara út úr vandræðum að syngja einhver asnaleg lög sem hæfa
hvorki stað né stund. Við brostum svo aftur hvort til annars og ég hætti söngnum
jafn snarlega og ég hafði byrjað hann, ræskti mig og sagði: Við eigum kannski
eftir Nú þarf ég víst Hundurinn Já já, sagði hún og forðaði sér. Loksins hafði
mér tekist eftir öll þessi ár að sjá framan í eina af þessum dularfullu vinkonum
föður míns sem hann hafði verið að pukrast með frá því að ég var barn og ég
hafði stundum heyrt hvæst um bak við lokaðar dyr á meðan ég stóð frammi á
náttfötunum með tannburstann í annarri hendinni og bókina um Alfinn álfakóng í
hinni. Æjá, segi ég við Pjatta sem virðist hugsi: Það gengur svona. Erum við
ekki annars bara hressir? Morgunloftið er grátt og svalt og ég tel mér trú um að
það sé hressilegt. En það er bara grátt. Það er allt svo grátt. Klukkan er að
verða sjö og það er allt svo grátt. Hei manni! Ég lít upp og sé lítinn strák
standa á gangstéttinni hinum megin götunnar. Hann er sex eða sjö ára. Ég vissi
ekki að litlir strákar kölluðu ennþá hei manni og mér finnst skrýtið að hann
skuli vera aleinn úti svona snemma. Mér finnst þetta farið að verða býsna
fjörugt félagslíf hjá mér svona í morgunsárið þegar við Pjatti erum vanir að
vera einir og í friði. Má ég halda í hundinn? segir hann. Já já, segi ég og
labba rólega til hans og leyfi honum að halda ögn í Pjatta sem situr kyrr með
tunguna lafandi út úr kjaftinum. Þú mátt alveg klappa honum líka, segi ég svo.
Hann hikar ögn, réttir svo fram lítinn, krepptan hnefa. Á maður ekki að láta þá
þefa af hendinni? spyr hann píreygur. Jú ætli það sé ekki ágætt, segi ég: En þú
ættir kannski ekki að kreppa svona hnefann. Hann gæti haldið að þú ætlaðir að
kýla sig. Strákurinn veit ekki alveg hvað hann á að gera og þorir ekki að rétta
úr hnefanum fyrr en Pjatti hnusar af hvítum hnúunum og sendir honum sitt
vinalegasta augnaráð. Það tekur smástund að sléttast úr hnefanum og hann leggur
opinn lófann varlega á hausinn á Pjatta. Mig langar að strjúka kollinum á honum.
Það er allt svo hljótt í morgunblænum. Það er allt svo grátt. Mig langar að
spyrja strákinn hvað hann sé að gera úti svona snemma en ég geri það ekki. Ég
brosi. Jæja vinur, nú þurfum við að labba. Hvar átt þú heima? Þarna. Og hvað?
Hvar eru pabbi og mamma? Þau eru sofandi. Eða pabbi. Hún er á Ísafirði. En Hún á
heima þar sko. Eða við, Ó. Og pabbi þinn, hann er hér? Já, Jæja, Allt í lagi þá,
Já, Allt í lagi. Við Pjatti ætlum að labba þá. Já, Allt í lagi. Ég er hjá honum
núna bara, Í viku. Annars á ég annan pabba, Þar. Jæja kallinn Já Allt í lagi. Er
ekki allt í lagi vinur? Jú. Ég er með lykil. Má ég þá klappa honum aftur á
eftir? Honum Pjatta? Já auðvitað. Pjatti kom til mín fyrir sex árum. Eitt
kvöldið var bjöllunni allt í einu hringt hjá okkur og þegar ég drattaðist til
dyra stóð Ómi þar með lítinn hvolp. Heyrðu! sagði hann: Gott. Þú ert heima! Ertu
að gera nokkuð merkilegt? Og án þess að bíða eftir svari snaraðist hann inn
framhjá mér og dró hvolpinn á eftir sér snuðrandi og flaumósa með rófuna eins og
dindilinn á mjög æstu lambi. Hann vantar gott heimili, þennan. Mamma var að
kaupa hann og heldurðu að hún hafi svo ekki bara verið með ofnæmi fyrir honum.
Hann heitir Lancelot og kann allt nú þegar, Fyrirtaks blindrahundur. En ég er
ekki blindur, sagði ég. Þú skalt nú bara þakka fyrir það, sagði Ómi hress:
Þannig að þú ætlar sem sagt að taka hann? Nei ja Gott mál. Ég fæ nú stundum að
heimsækja hann, er það ekki? Heyrðu þú kannt alveg á svona hund, er það ekki?
Hvar hann skítur og þetta? Þetta er fyrirtaks smalahundur. Jæja, verð að rjúka.
Bless. En ég er ekki smali. Nei, hahaha Gott mál. Þetta er maturinn hans. Verð
að rjúka. Hann rétti mér poka fullan af dósum og síðan ólina á hvolpinum og
hafði einhvern veginn náð að aka burt áður en þeim hlutanum af mér sem hikar og
segir nei gafst ráðrúm til að taka stjórnina. Ég stóð hvumsa á októberkvöldi og
hélt um hálsólina á litlum hvolpi sem var sagður heita Lancelot. Hvað var þetta?
kallaði pabbi. Þetta var Ómi. Og ætlarðu ekki að bjóða honum inn drengur? Hann
er farinn. Og bauðstu honum ekki inn? Æ pabbi, láttu ekki svona. Hér er hins
vegar Lancelot. Hvolpurinn rak upp bofs um leið og ég leiddi hann inn og pabbi
hrökk í kút en fór svo strax að hlæja: Nei, hvað höfum við hér! Og Lancelot
litli rak óðara upp glaðlegt gelt en leit samt til mín eins og til að láta mig
vita að ég væri ekki gleymdur. Koddu koddu koddu, tautaði pabbi: Bússí, bússí,
bússí. Koddu til afa og fáðu að éta. Hann lokkaði hvolpinn með sér fram í eldhús
en ég fór fram á gang að sækja pokann með hundamatnum. Þegar ég kom inn var
pabbi að setja á disk afganginn af fiskigratíninu sem við höfðum borðað.
Lancelot leit á hann hissa. Þá fór pabbi og náði í skyr inn í ísskáp og setti á
disk en hundurinn vildi það ekki heldur. Og ekki heldur seríós. Voðalega er hann
pjattaður, sagði pabbi: Að vilja ekki fullgóðan og venjulegan íslenskan mat.
Hvað sagðirðu að hann héti? Prins Valíant? Nei hann skal sko fá að heita Pjatti
á þessu heimili. Og bittinú. Litli strákurinn var horfinn þegar við Pjatti komum
til baka. Hins vegar höfðum við mætt konu með hund niðri á stíg og hundurinn
leit út eins og Gregor Samsa. Pjatti hnusaði af honum kurteislega en hélt svo
áfram eftir að hafa gert honum afdráttarlausa grein fyrir því að um frekari
samskipti þeirra á milli yrði ekki að ræða. Konan brosti afsakandi til mín yfir
litla afstyrminu. Fjörugt félagslíf. Ég var aftur orðinn sársvangur og mig
langaði í kaffi. Það var hrollur í mér. Ég hafði ekki séð bílinn og ég fékk það
sterklega á tilfinninguna að Kata hefði ekki sofið heima hjá sér í nótt. Var hún
hjá vinkonu sinni? Var ekki allt í lagi? Var hún komin út á land? Var hún hjá
Halla? Var eitthvað að hjá Halla? 
