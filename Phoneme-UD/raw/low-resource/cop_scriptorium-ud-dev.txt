ⲣⲙⲏ ⲉϩⲣⲁⲓ ⲉⲩⲃⲁⲩⲕⲁⲗⲓⲟⲛ ⲏ ⲉϩⲣⲁⲓ ⲉⲩϣⲟϣⲟⲩ ⲉϩⲣⲁⲓ ⲉϭⲉⲗⲁⲁⲩ ⲛϩⲛⲁⲁⲩ ⲉϥⲧⲛⲧⲱⲛ ⲉⲛⲁⲓ
ⲉⲙⲡⲟⲩⲟⲩⲉϩⲥⲁϩⲛⲉ ⲛⲁϥ ϩⲓⲧⲙⲡϩⲗⲗⲱ ⲉⲓⲙⲏⲧⲓ ⲡⲙⲁ ⲛⲛⲣⲱⲙⲉ ⲉⲧϣⲱⲛⲉ ⲙⲙⲁⲧⲉ ⲙⲛⲛϩⲗⲗⲟ ⲁⲩⲣϩⲁϩ
ⲛⲣⲟⲙⲡⲉ ⲁⲩⲱ ⲛⲉⲓⲕⲟⲟⲩⲉ ⲉⲧⲣⲉⲩϣⲓⲛⲉ ⲛⲧⲟⲟⲧϥ ⲙⲡϩⲗⲗⲟ ⲁⲩⲱ ⲉⲣϣⲁⲛⲟⲩⲁⲛⲁⲅⲕⲏ ϣⲱⲡⲉ ⲉⲧⲣⲉϩⲓⲟⲛⲉ
ⲣⲭⲣⲉⲓⲁ ⲛϩⲱⲃ ⲛⲧⲉⲓϩⲉ ϩⲣⲁⲓ ⲛϩⲏⲧⲛ ⲉⲧⲣⲉⲩⲥⲣⲣⲁⲧⲟⲩ ⲉϩⲣⲁⲓ ⲉⲗⲁⲁⲩ ⲛϩⲛⲁⲁⲩ ⲛⲧⲉⲓⲙⲓⲛⲉ
ⲉⲧⲃⲉⲧⲁⲛⲁⲅⲕⲏ ⲛⲟⲩⲡⲗⲏⲅⲏ · ⲏ ⲟⲩϫⲣⲟⲡ ⲉⲁϥϣⲱⲡⲉ ϩⲓⲧⲟⲩⲉⲣⲏⲧⲉ ⲛⲟⲩⲁ ⲉⲙⲛϭⲟⲙ ⲙⲙⲟϥ ⲉⲙⲟⲟϣⲉ ⲉⲉⲓ
ⲉⲃⲟⲗ ⲉⲩⲉϫⲛⲉⲡϩⲗⲗⲟ ⲁⲩⲱ ⲭⲱⲣⲓⲥⲛⲁⲓ ϩⲉⲛϣⲏⲣⲉ ϣⲏⲙ ⲏ ϭⲉⲗⲁⲁⲩ ⲛⲣⲱⲙⲉ ⲉⲩϣⲁⲛⲥⲣⲣⲁⲧⲟⲩ ⲉϩⲣⲁⲓ
ϩⲛⲗⲁⲁⲩ ⲛϩⲛⲁⲁⲩ ⲛⲧⲉⲓⲙⲓⲛⲉ ⲉⲩⲉϣⲱⲡⲉ ⲉⲩⲥϩⲟⲩⲟⲣⲧ ϥⲥϩⲟⲩⲟⲣⲧ ⲛϭⲓⲡⲉⲧⲛⲁⲧⲱϣ ⲛⲟⲩϩⲱⲃ ⲉϥⲟ ⲛⲛⲟⲃⲉ
ⲉⲡⲉⲧϩⲓⲧⲟⲩⲱϥ ϩⲛⲟⲩⲙⲛⲧⲣⲉϥϩⲓⲗⲁ ⲉⲙⲉϥⲉⲓⲙⲉ ⲉⲡⲱⲣϫ · ⲁⲗⲗⲁ ⲉⲧⲃⲉⲟⲩⲙⲟⲥⲧⲉ ⲉϥϫⲱ ⲙⲡⲉⲧⲉⲛϥϣⲟⲟⲡ ⲁⲛ
ⲉϣⲱⲡⲉ ⲉⲩϩⲟⲟⲩⲧ ⲡⲉ ⲉϣⲱⲡⲉ ⲉⲩⲥϩⲓⲙⲉ ⲧⲉ · ϥⲥϩⲟⲩⲟⲣⲧ ⲛϭⲓⲡⲉⲧϫⲱ ⲙⲙⲟⲥ ϩⲛⲟⲩⲙⲛⲧⲣⲉϥⲧⲱϩ ϫⲉⲁⲓⲛⲁⲩ
ⲉⲩⲣⲁⲥⲟⲩ ⲉⲣⲉⲛⲓⲙ ⲙⲛⲛⲓⲙ ϣⲱⲗ ⲙⲙⲟⲟⲩ ⲉⲃⲟⲗ ϩⲣⲁⲓ ϩⲛϩⲱⲃ ⲛⲓⲙ ⲙⲡⲟⲛⲏⲣⲟⲛ ⲉϣⲱⲡⲉ ⲉⲩϩⲟⲟⲩⲧ ⲡⲉ
ⲉϣⲱⲡⲉ ⲉⲩⲥϩⲓⲙⲉ ⲧⲉ · ⲥⲉ ⲥϩⲟⲩⲟⲣⲧ ⲛϭⲓⲟⲩⲟⲛ ⲛⲓⲙ ⲉⲧⲉⲓⲣⲉ ⲛϩⲉⲛⲕⲣⲟϥ ϩⲣⲁⲓ ϩⲛⲥⲩⲛⲁⲅⲱⲅⲏ ⲧⲏⲣⲟⲩ
ⲙⲡϫⲟⲉⲓⲥ · ⲉⲧⲣⲉⲡⲛⲟⲩⲧⲉ ϭⲱⲛⲧ ⲉⲩⲛⲟϭ ⲙⲙⲏⲏϣⲉ ⲛϥⲕⲧⲟ ⲙⲡⲉϥϩⲟ ⲉⲃⲟⲗ ⲙⲙⲟⲟⲩ ϩⲛⲟⲩⲟⲣⲅⲏ
ⲉⲧⲃⲉⲧⲙⲛⲧϣⲁϥⲧⲉ ⲛⲛⲉⲧⲉⲓⲣⲉ ⲛⲧⲁⲛⲟⲙⲓⲁ ϩⲛⲟⲩϩⲱⲡ ⲏ ϩⲛⲟⲩⲱⲛϩ ⲉⲃⲟⲗ ϩⲣⲁⲓ ⲛϩⲏⲧⲛ · ⲁⲩⲱ ⲟⲩⲟⲓ
ⲛⲛⲉⲧⲉⲣⲉⲡⲛⲟⲩⲧⲉ ⲛⲁϩⲟϫϩϫ ⲉⲃⲟⲗ ϩⲓⲧⲟⲟⲧⲟⲩ ⲁⲩⲱ ⲛϥⲕⲱⲧⲉ ⲛⲥⲁⲧϩⲉ ⲛⲉⲓ ⲉⲉⲃⲟⲗ ϩⲛⲧⲉⲩⲙⲏⲧⲉ · ⲛⲧϩⲉ
ⲛⲟⲩⲣⲱⲙⲉ ⲛⲇⲓⲕⲁⲓⲟⲥ ⲉⲁϥⲕⲱⲧⲉ ⲛⲥⲁⲧϩⲉ ⲛⲕⲱ ⲛⲥⲱϥ ⲛⲟⲩⲗⲁⲟⲥ ⲉⲧⲃⲉⲛⲉⲩϩⲃⲏⲩⲉ ⲉⲧϩⲟⲟⲩ ⲕⲁⲧⲁⲡϣⲁϫⲉ
ⲙⲡⲉⲡⲣⲟⲫⲏⲧⲏⲥ ϫⲉⲛⲓⲙ ⲡⲉⲧⲛⲁϯⲛⲁⲓ ϩⲙⲡϫⲁⲓⲉ ⲛⲟⲩⲙⲁ ⲛϣⲱⲡⲉ ⲉϥⲟⲩⲏⲩ ⲛⲧⲁⲕⲱ ⲛⲥⲱⲓ ⲙⲡⲉⲓⲗⲁⲟⲥ
ⲛⲧⲁⲟⲩⲉ ⲉⲃⲟⲗ ⲙⲙⲟⲟⲩ · ⲛⲁⲉⲓⲁⲧⲟⲩ ⲇⲉ ⲛⲟⲩⲟⲛ ⲛⲓⲙ ⲉⲧⲉⲣⲉⲡⲛⲟⲩⲧⲉ ⲛⲁⲧⲱⲧ ⲛϩⲏⲧ ⲉⲃⲟⲗ ϩⲓⲧⲟⲟⲧⲟⲩ
ⲉⲧⲣⲉϥⲣϩⲛⲁϥ ⲉϭⲱ ϩⲛⲧⲉⲩⲙⲏⲧⲉ · ⲛⲧϩⲉ ⲛⲟⲩⲣⲱⲙⲉ ⲛⲇⲓⲕⲁⲓⲟⲥ ⲉⲁϥⲧⲱⲧ ⲛϩⲏⲧ ⲛⲧⲟⲟⲧⲟⲩ ⲛϩⲉⲛⲣⲱⲙⲉ
ⲙⲡⲓⲥⲧⲟⲥ ⲁⲩⲱ ⲉⲁϥⲣϩⲛⲁϥ ⲉϭⲱ ⲛⲟⲩⲟⲉⲓϣ ⲛⲓⲙ ϩⲛⲧⲉⲩⲙⲏⲧⲉ · ⲉⲧⲃⲉϫⲉⲛⲧⲟϥ ϩⲱⲱϥ ⲡϫⲟⲉⲓⲥ ϥⲱⲟⲟⲡ
ϩⲛⲧⲉⲩⲙⲏⲧⲉ ⲛⲟⲩⲟⲉⲓϣ ⲛⲓⲙ ⲉⲧⲃⲉⲛⲉⲩϩⲃⲏⲩⲉ ⲙⲙⲉ ⲁⲩⲱ ⲛⲇⲓⲕⲁⲓⲟⲛ · ⲟⲩⲟⲛ ⲇⲉ ⲛⲓⲙ ϩⲣⲁⲓ ⲛϩⲏⲧⲛ
ⲉⲧⲛⲁⲛⲁⲩ ⲉⲩϩⲱⲃ ⲛⲕⲣⲟϥ ϩⲛⲟⲩϫⲱϩⲙ · ⲏ ϩⲛⲟⲩϫⲓⲟⲩⲉ ⲏ ϩⲛϭⲉⲗⲁⲁⲩ ⲛⲛⲟⲃⲉ ⲉϥϫⲓ ⲉϩⲟⲩⲛ ⲉⲡⲙⲟⲩ ⲁⲩⲱ
ⲛⲧⲟⲟⲩ ⲛⲥⲉⲧⲙⲧⲁⲙⲟⲓ ϫⲉⲛⲓⲙ ⲡⲉ ⲏ ϫⲉⲟⲩ ⲛⲉ ⲛⲉϩⲃⲏⲩⲉ ⲛⲡⲟⲛⲏⲣⲟⲛ ⲉⲧⲙⲙⲁⲩ · ⲉⲩⲉⲉⲓ ⲉϩⲣⲁⲓ ⲉϫⲱⲟⲩ
ⲛϭⲓⲛⲉⲓⲥⲁϩⲟⲩ ⲧⲏⲣⲟⲩ ⲉⲃⲟⲗ ϩⲓⲧⲛⲡⲛⲟⲩⲧⲉ ⲉϣⲱⲡⲉ ⲉⲩϩⲟⲟⲩⲧ ⲡⲉ ⲉϣⲱⲡⲉ ⲉⲩⲥϩⲓⲙⲉ ⲧⲉ · ⲛⲕⲟⲟⲩⲉ ⲇⲉ
ⲧⲏⲣⲟⲩ ⲉⲧⲉϣϣⲉ ⲉⲥⲁϩⲟⲩ ⲉϩⲣⲁⲓ ⲉⲧⲉⲓⲉⲡⲓⲥⲧⲟⲗⲏ · ⲁⲩⲱ ⲙⲡⲛⲥⲁϩⲟⲩ · ⲉⲓⲥϩⲏⲏⲛⲉ ⲥⲉⲥⲏϩ ⲧⲏⲣⲟⲩ
ϩⲛⲛⲉⲭⲁⲣⲧⲏⲥ ⲉⲧⲥⲏϩ ϫⲓⲛⲛϣⲟⲣⲡ · ⲛϣⲁϫⲉ ⲇⲉ ⲉⲧⲟⲩⲁⲁⲃ ⲛⲧⲉⲡⲉⲛϫⲟⲉⲓⲥ ⲓⲏⲥⲟⲩⲥ ⲉⲧⲥⲏϩ ϩⲛⲛⲉⲅⲣⲁⲫⲏ
· ⲁⲩⲱ ϩⲛϯⲉⲡⲓⲥⲧⲟⲗⲏ ϯⲛⲁⲧⲁⲙⲱⲧⲛ ϫⲉⲉⲩⲧⲛⲧⲱⲛ ⲉⲟⲩ · ⲉⲩⲧⲛⲧⲱⲛ ⲉϩⲉⲛϩⲏⲃⲥ ⲉⲁⲩϫⲉⲣⲱⲟⲩ ϩⲛϩⲉⲛⲙⲁ
ⲛⲕⲁⲕⲉ · ⲁⲩⲱ ⲉⲩⲧⲛⲧⲱⲛ ⲉⲡⲟⲩⲟⲉⲓⲛ ⲙⲡⲉϩⲟⲟⲩ · ⲁⲩⲱ ⲛⲁⲧϩⲏⲧ ⲉⲧⲣϩⲟⲩⲟ ⲉⲙⲁⲧⲉ ϩⲛϩⲉⲛⲙⲛⲧⲥⲟϭ ·
ⲉⲩⲧⲛⲧⲱⲛ ⲉϩⲉⲛⲛⲩⲕⲧⲉⲣⲓⲥ · ⲁⲩⲱ ⲛⲧϩⲉ ⲉⲧⲉϣⲁⲩⲣⲱϩⲧ ⲉⲡⲉⲥⲏⲧ ⲏ ⲛⲥⲉⲡⲱⲧ ⲉϩⲟⲩⲛ ⲉⲡⲕⲁⲕⲉ · ⲏ
ⲉϩⲣⲁⲓ ⲉϩⲉⲛⲙⲁ ⲉⲩϣⲟⲕϩ ⲛϭⲓϩⲉⲛⲛⲩⲕⲧⲉⲣⲓⲥ ⲉⲧⲉϭⲓⲛϭⲗⲱ ⲡⲉ · ϩⲟⲧⲁⲛ ⲉⲩϣⲁⲛⲛⲁⲩ ⲉⲡⲟⲩⲟⲉⲓⲛ ⲙⲡϣⲁϩ
ⲛϩⲉⲛϩⲏⲃⲥ ⲙⲛⲡⲟⲩⲟⲉⲓⲛ ⲙⲡⲉϩⲟⲟⲩ · ⲧⲁⲓ ⲟⲛ ⲧⲉ ⲧϩⲉ ⲉⲧⲉⲣⲉⲛⲁⲧϩⲏⲧ ⲙⲛⲛⲉⲧⲣϩⲟⲩⲟ ⲉⲙⲁⲧⲉ
ϩⲛϩⲉⲛⲙⲛⲧⲥⲟϭ ⲛⲁⲣⲱϩⲧ ⲉⲡⲉⲥⲏⲧ ⲏ ⲉϩⲣⲁⲓ ⲉⲛⲉⲩⲡⲁⲑⲟⲥ ⲙⲛⲛⲉⲩⲟⲩⲱϣ · ⲙⲛⲡⲕⲁⲕⲉ ⲙⲡⲉⲩⲥⲟⲟⲩⲛ ⲛⲛⲟⲩϫ
ⲛⲛⲁϩⲣⲛⲛϣⲁϫⲉ ⲧⲏⲣⲟⲩ ⲙⲡⲉⲛϫⲟⲉⲓⲥ · ⲉⲓⲧⲉ ⲛⲉⲃⲟⲗ ϩⲛⲛⲉⲅⲣⲁⲫⲏ · ⲉⲓⲧⲉ ⲛⲉⲃⲟⲗ ϩⲛⲧⲉⲓⲉⲡⲓⲥⲧⲟⲗⲏ
ⲙⲙⲁⲧⲉ ⲁⲛ · ⲁⲗⲗⲁ ⲛⲛⲁϩⲣⲛⲛⲕⲟⲟⲩⲉ ⲧⲏⲣⲟⲩ ⲉⲧⲥⲏϩ ϩⲣⲁⲓ ϩⲛⲛⲉⲓⲭⲁⲣⲧⲏⲥ ⲉⲧⲥⲏϩ ϫⲓⲛⲛϣⲟⲣⲡ ⲡⲁⲗⲓⲛ
ⲇⲉ ⲟⲛ ⲉⲩⲧⲛⲧⲱⲛ ⲛϭⲓⲛϣⲁϫⲉ ⲉⲧⲟⲩⲁⲁⲃ ⲛⲧⲉⲡⲉⲛϫⲟⲉⲓⲥ ⲓⲏⲥⲟⲩⲥ ⲉⲡⲟⲩⲟⲉⲓⲛ ⲛϩⲉⲛϩⲏⲃⲥ ⲉⲩϩⲛⲛϭⲓϫ
ⲛⲟⲩⲣⲱⲙⲉ ⲛⲥⲁⲃⲉ · ⲉⲩⲣⲟⲩⲟⲉⲓⲛ ⲉⲣⲟϥ ϩⲛϩⲉⲛⲙⲁ ⲛⲕⲁⲕⲉ ⲉϥⲉⲓⲣⲉ ⲛⲛⲉϥϩⲃⲏⲩⲉ · ⲕⲁⲧⲁⲧϩⲉ ⲉⲧⲥⲏϩ
ϫⲉⲡϩⲏⲃⲥ ⲛⲛⲁⲟⲩⲉⲣⲏⲧⲉ : ⲉⲡⲉⲕϣⲁϫⲉ ⲁⲩⲱ ⲉⲩⲧⲛⲧⲱⲛ ⲉⲡⲟⲩⲟⲉⲓⲛ ⲙⲡⲉϩⲟⲟⲩ · ⲁⲩⲱ ⲡⲉⲧϯ ⲛϩⲧⲏϥ
ⲉⲣⲟⲟⲩ ⲛϥⲛⲁϫⲓϫⲣⲟⲡ ⲁⲛ ⲕⲁⲧⲁⲛⲉⲅⲣⲁⲫⲏ ϫⲉⲡⲉⲧⲙⲟⲟϣⲉ ϩⲛⲡⲉϩⲟⲟⲩ · ⲙⲉϥϫⲓϫⲣⲟⲡ · ⲉⲧⲃⲉⲡⲁⲓ
ⲛⲁⲓⲁⲧⲟⲩ ⲛⲛϣⲏⲣⲉ ⲙⲡⲟⲩⲟⲉⲓⲛ ⲉⲧⲉⲛⲉⲧⲙⲟⲟϣⲉ ⲛⲉ ϩⲛⲧⲡⲁⲣⲣⲏⲥⲓⲁ ⲛϩⲩⲡⲟⲧⲁⲅⲏ ⲛⲓⲙ ϩⲓⲙⲛⲧⲥⲧⲙⲏⲧ ⲛⲓⲙ
ϩⲓϩⲱⲃ ⲛⲓⲙ ⲛⲁⲅⲁⲑⲟⲛ ⲟⲩⲟⲓ ⲇⲉ ⲛⲛϣⲏⲣⲉ ⲙⲡⲕⲁⲕⲉ ⲉⲧⲉⲛⲉⲧⲙⲟⲟϣⲉ ⲛⲉ ϩⲛⲙⲛⲧⲁⲧⲥⲱⲧⲙ ⲛⲓⲙ
ϩⲓⲙⲛⲧⲁⲧⲥⲃⲱ ⲛⲓⲙ · ⲉⲩⲡⲏⲧ ⲉϩⲟⲩⲛ ⲏ ⲉϩⲣⲁⲓ ⲉⲡⲕⲁⲕⲉ ⲛϩⲱⲃ ⲛⲓⲙ ⲉϥϩⲟⲟⲩ ⲛⲧϩⲉ ⲛⲛⲛⲩⲕⲧⲉⲣⲓⲥ
ⲉⲧⲡⲏⲧ ⲉϩⲟⲩⲛ ⲏ ⲉϩⲣⲁⲓ ⲉϩⲉⲛⲙⲁ ⲛⲕⲁⲕⲉ ⲉⲩϣⲟⲕϩ ⲉⲙⲁⲧⲉ · ⲁϩⲣⲟϥ ⲁϥϫⲟⲟⲥ ⲛϭⲓⲡϫⲟⲉⲓⲥ ⲡⲛⲟⲩⲧⲉ
ⲉⲃⲟⲗ ϩⲓⲧⲟⲟⲧⲟⲩ ⲛⲛⲉϥⲡⲉⲧⲟⲩⲁⲁⲃ ϫⲉⲉⲣϣⲁⲛⲡⲉⲕϫⲁϫⲉ ϩⲕⲟ ⲙⲁⲧⲙⲙⲟϥ ⲁⲩⲱ ⲉϥϣⲁⲛⲉⲓⲃⲉ ⲙⲁⲧⲥⲟϥ
ⲉⲧⲃⲉⲟⲩ ϩⲱⲱϥ ⲁϥϫⲟⲟⲥ ϫⲉⲉⲣϣⲁⲛⲧⲙⲡⲉⲕⲥⲟⲛ ⲥⲱⲧⲙ ⲛⲥⲱⲕ ⲙⲁⲣⲉϥϣⲱⲡⲉ ⲛⲁⲕ ⲛⲧϩⲉ ⲛⲟⲩϩⲉⲑⲛⲓⲕⲟⲥ
ⲙⲛⲟⲩⲧⲉⲗⲱⲛⲏⲥ · ϩⲙⲡⲧⲣⲉϥϫⲟⲟⲥ ⲇⲉ ϫⲉⲣⲡⲉⲧⲛⲁⲛⲟⲩϥ ⲛⲓⲙ ⲛⲛⲉⲧⲛϫⲓϫⲉⲉⲩⲉ ⲕⲁⲧⲁⲧⲉⲛⲧⲟⲗⲏ · ⲉϥⲟⲩⲱϣ
ⲉⲧⲣⲉⲡⲁⲅⲁⲑⲟⲥ ⲛⲣⲱⲙⲉ ⲛⲧⲉⲡⲛⲟⲩⲧⲉ ϫⲱⲕ ⲉⲃⲟⲗ ⲛⲟⲩⲙⲛⲧⲁⲅⲁⲑⲟⲥ ϩⲓⲧⲛⲧⲡⲟⲛⲏⲣⲓⲁ ⲙⲡⲡⲟⲛⲏⲣⲟⲥ ⲛⲣⲱⲙⲉ
ⲉⲧⲏⲡ ⲉⲡⲣⲉϥⲣⲛⲟⲃⲉ ⲡⲥⲁⲧⲁⲛⲁⲥ ⲉⲡⲉⲓⲇⲏ ⲉⲡⲙⲁ ⲛⲧⲡⲟⲛⲏⲣⲓⲁ ⲙⲡⲡⲟⲛⲏⲣⲟⲥ ⲛⲣⲱⲙⲉ ϣⲁⲣⲉⲧⲙⲛⲧⲁⲅⲁⲑⲟⲥ
ⲙⲡⲁⲅⲁⲑⲟⲥ ⲛⲣⲱⲙⲉ ϥⲓ ⲙⲙⲁⲩ ⲛⲧⲡⲟⲛⲏⲣⲓⲁ ⲙⲡⲣⲱⲙⲉ ⲛϫⲁϫⲉ · ϩⲙⲡⲧⲣⲉⲡⲣⲱⲙⲉ ⲧⲱⲱⲃⲉ ⲛⲟⲩⲡⲉⲧⲛⲁⲛⲟⲩϥ
ⲉⲡⲙⲁ ⲛⲟⲩⲡⲉⲧϩⲟⲟⲩ ⲉϣⲁϥϫⲱⲕ ⲉⲃⲟⲗ ⲛⲧⲙⲛⲧⲛⲟⲩⲧⲉ ⲙⲡⲛⲟⲩⲧⲉ · ϩⲙⲡⲧⲣⲉⲡⲣⲱⲙⲉ ⲇⲉ ⲧⲱⲱⲃⲉ
ⲛⲟⲩⲡⲉⲧϩⲟⲟⲩ ⲉⲡⲙⲁ ⲛⲟⲩⲡⲉⲧⲛⲁⲛⲟⲩϥ ⲉϣⲁϥϫⲱⲕ ⲉⲃⲟⲗ ⲛⲧⲙⲛⲧⲁⲧⲛⲟⲩⲧⲉ ⲙⲡⲁⲧⲛⲟⲩⲧⲉ ⲛⲇⲓⲁⲃⲟⲗⲟⲥ ·
ϩⲙⲡⲧⲣⲉϥϫⲟⲟⲥ ⲇⲉ ϫⲉⲉⲣϣⲁⲛⲧⲙⲡⲉⲕⲥⲟⲛ ⲥⲱⲧⲙ ⲛⲥⲱⲕ ⲙⲁⲣⲉϥϣⲱⲡⲉ ⲛⲁⲕ ⲉⲩϫⲁϫⲉ ⲛⲧϩⲉ ⲙⲡⲉⲧⲉⲙⲡⲕⲛⲁⲩ
ⲉⲣⲟϥ ⲉⲛⲉϩ · ϣⲟⲣⲡ ⲙⲉⲛ ⲉϥⲟⲩⲱϣ ⲛϭⲓⲡϫⲟⲉⲓⲥ ⲉⲧⲣⲉⲛϣⲁⲁⲧϥ ⲉⲃⲟⲗ ⲙⲙⲟⲛ ⲙⲛⲛⲥⲁⲧⲣⲉⲛϫⲡⲓⲟϥ ϫⲉⲁⲣⲏⲩ
ⲣⲱ ⲛϥⲣϩⲧⲏϥ ⲙⲛⲛⲥⲁⲧⲣⲉϥϣⲱⲡⲉ ⲛⲧϩⲉ ⲛⲟⲩϣⲙⲙⲟ ⲉⲧⲃⲉⲡⲛⲟⲩⲧⲉ ⲉⲡⲉⲛⲥⲟⲛ ⲡⲉ ⲁⲩⲱ ⲛϥⲕⲧⲟϥ
ⲛϥⲙⲉⲧⲁⲛⲟⲉⲓ ⲛⲧⲛⲕⲱ ⲛⲁϥ ⲉⲃⲟⲗ ϣⲁⲥⲁϣϥ ⲛϣϥⲉ ⲛⲥⲟⲡ ϩⲟⲧⲁⲛ ⲉϥϣⲁⲛⲧⲙⲟⲩⲁϩⲙⲉϥ ⲉϩⲣⲁⲓ ⲉⲡⲛⲟⲃⲉ
ⲉⲛⲧⲁⲛⲙⲉⲉⲩⲉ ⲉϣⲁⲁⲧϥ ⲉⲃⲟⲗ ⲙⲙⲟⲛ ⲉⲧⲃⲏⲏⲧϥ · ⲁⲗⲗⲁ ⲉϣⲱⲡⲉ ⲉϥϣⲁⲛⲧⲙⲣϩⲛⲁϥ ⲉⲕⲧⲟϥ ⲉⲃⲟⲗ ϩⲙⲡⲛⲟⲃⲉ
ⲉⲛⲧⲁⲛⲙⲉⲉⲩⲉ ⲉϣⲁⲁⲧϥ ⲉⲃⲟⲗ ⲙⲙⲟⲛ ⲉⲧⲃⲏⲏⲧϥ ⲉⲛⲛⲁϣⲁⲁⲧϥ ⲉⲃⲟⲗ ⲙⲙⲟⲛ ⲁⲩⲱ ⲛⲛⲉϥⲕⲧⲟϥ ⲉⲣⲟⲛ ⲁⲩⲱ
ⲛⲛⲉⲛⲙⲉⲣⲓⲧϥ ⲁⲗⲗⲁ ⲉϥⲉϣⲱⲡⲉ ⲛⲁⲛ ⲛⲟⲩϫⲁϫⲉ ⲉⲧⲃⲉⲡⲛⲟⲩⲧⲉⲉⲡⲉⲛⲥⲟⲛ ⲡⲉ ⲁⲩⲱ ⲛⲧⲉⲓϩⲉ
ϣⲁⲣⲉⲡⲙⲁⲓⲛⲟⲩⲧⲉ ⲟⲩⲱⲛϩ ⲉⲃⲟⲗ ⲙⲡⲉϥⲟⲩⲱϣ ⲧⲏⲣϥ ⲉϩⲟⲩⲛ ⲉⲡϫⲟⲉⲓⲥ ϫⲉⲁϥⲙⲉⲣⲓⲧϥ ⲉϩⲟⲩⲟ ⲉⲡⲉϥⲥⲟⲛ ·
ⲁⲩⲱ ⲛϩⲟⲩⲟ ⲉⲡⲉϥⲉⲓⲱⲧ ⲙⲛⲧⲉϥⲙⲁⲁⲩ · ⲟⲩⲛⲟϭ ⲅⲁⲣ ⲙⲙⲛⲧⲧⲉⲗⲓⲟⲥ ⲧⲉ ⲉⲧⲣⲉⲡⲣⲱⲙⲉ ϣⲱⲱⲧ ⲉⲃⲟⲗ ⲙⲙⲟϥ
ⲙⲡⲉϥⲥⲟⲛ ⲏ ⲡⲉϥϣⲏⲣⲉ ⲏ ⲧⲉϥϣⲉⲉⲣⲉ ⲏ ⲡⲉϥⲉⲓⲱⲧ ⲏ ⲧⲉϥⲙⲁⲁⲩ ⲏ ϭⲉⲗⲁⲁⲩ ⲛⲣⲱⲙⲉ ⲛⲧⲁϥ ⲉⲧⲃⲉⲡⲛⲟⲩⲧⲉ
· ϩⲟⲧⲁⲛ ⲉⲩϣⲁⲛⲣⲛⲟⲃⲉ ⲉⲡⲉⲛⲧⲁϥⲧⲁⲙⲓⲟⲟⲩ ⲉⲧⲉⲡⲛⲟⲩⲧⲉ ⲡⲉ · ⲁⲩⲱ ⲟⲩⲛⲟϭ ⲙⲙⲛⲧϫⲱⲱⲣⲉ ⲧⲉ
ⲉⲧⲣⲉⲡⲣⲱⲙⲉ ⲙⲉⲣⲉⲛⲉϥϫⲓϫⲉⲉⲩⲉ ⲉⲧⲃⲉⲡⲛⲟⲩⲧⲉ ⲁⲩⲱ ⲛϥϣⲗⲏⲗ ⲉϫⲛⲛⲉⲧⲡⲏⲧ ⲛⲥⲱϥ ⲉⲧⲣⲡⲉⲧϩⲟⲟⲩ ⲛⲁϥ ⲁⲩⲱ
ⲉⲧⲃⲉⲡⲛⲟⲩⲧⲉ ⲛϥⲥⲙⲟⲩ ⲉⲛⲉⲧⲥⲁϩⲟⲩ ⲙⲙⲟϥ ⲉⲧⲣⲛⲟⲃⲉ ⲉⲣⲟϥ · ⲁⲩⲱ ⲧⲁⲓ ⲧⲉ ⲧϩⲉ ⲛⲧⲁϥϫⲟⲟⲥ
ϫⲉⲙⲁⲣⲉⲡⲉⲕⲥⲟⲛ ϣⲱⲡⲉ ⲛⲁⲕ ⲛⲟⲩϩⲉⲑⲛⲓⲕⲟⲥ ⲙⲛⲟⲩⲧⲉⲗⲱⲛⲏⲥ ⲉⲧⲃⲉⲡⲛⲟⲩⲧⲉ ϩⲟⲧⲁⲛ ⲉϥϣⲁⲛⲣⲛⲟⲃⲉ ⲙⲡⲙⲧⲟ
ⲉⲃⲟⲗ ⲙⲡϫⲟⲉⲓⲥ · ⲡⲉⲕϫⲁϫⲉ ⲇⲉ ϩⲱⲱϥ ⲉⲧⲣⲛⲟⲃⲉ ⲉⲣⲟⲕ ⲛⲅⲙⲉⲣⲓⲧϥ ⲁⲩⲱ ⲛⲅⲥⲙⲟⲩ ⲉⲣⲟϥ ⲉⲧⲃⲉⲡⲛⲟⲩⲧⲉ
· ⲁⲛⲟⲛ ⲇⲉ ϩⲱⲱⲛ ⲉⲥⲛⲏⲩ ⲉⲛϩⲟⲥⲟⲛ ⲉⲛⲟ ⲛⲕⲟⲓⲛⲱⲛⲟⲥ ⲙⲛⲛⲉⲛⲉⲣⲏⲩ ⲁⲛⲟⲛ ⲛϣⲏⲣⲉ ⲛⲟⲩⲣⲱⲙⲉ ⲛⲟⲩⲱⲧ
ⲉⲧⲉⲡⲛⲟⲩⲧⲉ ⲡⲉ · ⲁⲩⲱ ⲁⲛⲟⲛ ⲛϣⲏⲣⲉ ⲛⲟⲩⲙⲁⲁⲩ ⲛⲟⲩⲱⲧ ⲉⲧⲉⲧϩⲓⲉⲣⲟⲩⲥⲁⲗⲏⲙ ⲛⲧⲡⲉ ⲧⲉ ⲕⲁⲧⲁⲛⲉⲅⲣⲁⲫⲏ
· ⲙⲏ ⲁⲣⲁ ϭⲉ ⲉϥⲥⲟⲧⲡ ⲛϭⲓⲡⲉⲛⲉⲓⲱⲧ ⲙⲛⲧⲉⲛⲙⲁⲁⲩ ⲉⲛⲧⲁⲩϫⲡⲟⲛ ⲁⲩⲱ ⲉⲁⲩⲥⲁⲛⲟⲩϣⲛ ⲕⲁⲧⲁⲥⲁⲣⲝ ⲛϩⲟⲩⲟ
ⲉⲡⲉⲛϫⲟⲉⲓⲥ ⲓⲏⲥⲟⲩⲥ ⲡⲉⲛⲉⲓⲱⲧ ⲁⲩⲱ ⲧⲉⲛⲙⲁⲁⲩ ⲛⲁⲙⲉ · ⲡⲁⲓ ⲉⲛⲧⲁϥϫⲡⲟⲛ ϩⲣⲁⲓ ϩⲙⲡⲉϥⲥⲛⲟϥ ⲉⲧⲟⲩⲁⲁⲃ

ⲁϥϫⲟⲟⲥ ⲛϭⲓⲁⲡⲁ ⲓⲥⲁⲕ ϫⲉⲛⲉⲛⲉⲓⲟⲧⲉ ⲙⲛⲁⲡⲁ ⲡⲁⲙⲃⲱ ⲛⲉⲩⲫⲟⲣⲉⲓ ⲛϩⲉⲛϣⲧⲏⲛ ⲙⲡⲉⲗϭⲉ ⲉⲩϩⲛⲛⲧⲟⲉⲓⲥ
ⲙⲛϩⲉⲛϣⲧⲏⲛ ⲛϣⲃⲛⲛⲉ . ⲛⲧⲱⲧⲛ ⲇⲉ ⲧⲉⲛⲟⲩ ⲧⲉⲧⲛⲫⲟⲣⲉⲓ ⲛϩⲉⲛϣⲧⲏⲛ ⲉⲩⲧⲁⲉⲓⲏⲩ . ⲃⲱⲕ ⲛⲧⲱⲧⲛ ⲙⲡⲉⲓⲙⲁ
· ⲁⲧⲉⲧⲛⲧⲁⲕⲟϥ . 

ⲉⲩⲛⲁⲃⲱⲕ ⲇⲉ ⲉⲡⲱϩⲥ ⲡⲉϫⲁϥ ⲛⲁⲩ ϫⲉⲛϯⲛⲁⲃⲱⲕ ⲁⲛ ⲉⲕⲟⲧⲧ ⲉϯⲛⲧⲟⲗⲏ ⲛⲏⲧⲛ . ⲛⲧⲉⲧⲛ ϩⲁⲣⲉϩ ⲅⲁⲣ ⲁⲛ
. 

ⲛⲧⲟϥ ⲟⲛ ⲁϥϫⲟⲟⲥ ϫⲉⲁ ⲁⲡⲁ ⲡⲁⲙⲃⲱ ϫⲟⲟⲥ ϫⲉⲧⲁⲓ ⲧⲉ ⲧϩⲉ ⲉⲧⲉϣϣⲉ ⲉⲡⲙⲟⲛⲁⲭⲟⲥ ⲉⲫⲟⲣⲉⲓ ⲛⲛⲉϥϩⲟⲓⲧⲉ
· ϩⲱⲥⲧⲉ ⲉⲛⲉϫ ⲧⲉϥϣⲧⲏⲛ ⲙⲡⲃⲟⲗ ⲛⲧⲉϥⲣⲓ ⲛϣⲟⲙⲛⲧ ⲛϩⲟⲟⲩ . ⲛⲧⲉⲧⲙ ⲗⲁⲁⲩ ⲧⲁⲓⲟⲥ ⲉϥⲓⲧⲥ · ⲧⲟⲧⲉ
ⲉϥⲉⲫⲟⲣⲉⲓ ⲙⲙⲟⲥ . 

ⲁϥϫⲟⲟⲥ ⲛϭⲓⲁⲡⲁ ⲕⲁⲥⲓⲁⲛⲟⲥ · ϫⲉⲁϥϫⲟⲟⲥ ⲛϭⲓⲟⲩⲁ ⲛⲛⲥⲩⲛⲕⲗⲏⲧⲓⲕⲟⲥ · ⲉⲁϥⲁⲡⲟⲧⲁⲥⲥⲉ ⲛⲛⲉϥⲭⲣⲏⲙⲁ
ⲧⲏⲣⲟⲩ ⲁϥⲧⲁⲁⲩ ⲛⲛϩⲏⲕⲉ · ⲁϥⲕⲁ ϩⲉⲛⲕⲟⲩⲓ ⲛⲁϥ ⲉⲧⲃⲉⲧⲉϥⲭⲣⲉⲓⲁ ⲙⲁⲩⲁⲁϥ · ⲙⲡⲉϥⲟⲩⲱϣ ⲉⲱⲛϩ
ϩⲛⲟⲩⲙⲛⲧⲁⲡⲟⲧⲁⲕⲧⲓⲕⲟⲥ ⲉⲧϫⲏⲕ ⲉⲃⲟⲗ · ⲻ ⲛⲧⲉⲡⲉⲑⲃⲃⲓⲟ ⲛϩⲏⲧ · ⲻ ⲡⲁⲓ ⲇⲉ ⲁϥϫⲱ ⲛⲟⲩϣⲁϫⲉ ⲛⲁϩⲣⲁϥ
ⲛϭⲓⲃⲁⲥⲓⲙⲟⲥ ⲡⲉⲧϣⲟⲟⲡ ϩⲛⲛⲉⲧⲟⲩⲁⲁⲃ · ⲉϥϫⲱ ⲙⲙⲟⲥ ϫⲉⲧⲙⲛⲧⲥⲩⲛⲕⲗⲏⲧⲓⲕⲟⲥ ⲁⲕⲥⲟⲣⲙⲉⲥ · ⲁⲩⲱ
ⲧⲙⲛⲧⲙⲟⲛⲁⲭⲟⲥ ⲙⲡⲉⲕϩⲉ ⲉⲣⲟⲥ · ⲻ 

ⲁⲩⲱ ⲁⲩⲙⲟⲟϣⲉ ⲉⲡⲉⲕⲣⲟ ⲛⲧⲉⲑⲁⲗⲁⲥⲥⲁ ⲉⲧⲉⲭⲱⲣⲁ ⲛⲛⲅⲉⲣⲁⲥⲏⲛⲟⲥ ⲁⲩⲱ ⲛⲧⲉⲣⲉϥⲫⲱϭⲉ ⲉⲡⲉⲕⲣⲟ ⲛⲧⲉⲩⲛⲟⲩ
ⲁϥⲧⲱⲙⲛⲧ ⲉⲣⲟϥ ⲛϭⲓⲟⲩⲣⲱⲙⲉ ⲉϥⲛⲏⲩ ⲉⲃⲟⲗ ϩⲛⲛⲉⲙϩⲁⲟⲩ ⲉⲣⲉⲟⲩⲡⲛⲉⲩⲙⲁ ⲛⲁⲕⲁⲑⲁⲣⲧⲟⲛ ⲛⲙⲙⲁϥ ⲉϥϣⲟⲟⲡ
ϩⲛⲛⲉⲙϩⲁⲟⲩ ⲉⲙⲡⲉϣⲗⲁⲁⲩ ϭⲉ ϭⲙϭⲟⲙ ⲉⲙⲟⲣϥ ϩⲛϩⲁⲗⲩⲥⲓⲥ ⲉⲃⲟⲗ ϫⲉⲁⲩⲙⲟⲣϥ ⲛϩⲁϩ ⲛⲥⲟⲡ ⲛϩⲉⲛⲡⲁⲓⲇⲉⲥ
ⲛⲙϩⲉⲛϩⲁⲗⲩⲥⲓⲥ ⲁⲩⲱ ϣⲁϥⲥⲗⲡⲛϩⲁⲗⲩⲥⲓⲥ ⲛϥⲟⲩⲉϭⲡⲙⲡⲁⲓⲇⲉⲥ ⲉⲙⲡⲉϣⲗⲁⲁⲩ ϭⲙϭⲟⲙ ⲉⲣⲟϥ ⲁⲩⲱ ⲟⲩⲟⲉⲓϣ
ⲛⲓⲙ ⲛⲧⲉⲩϣⲏ ⲙⲛⲡⲉϩⲟⲟⲩ ⲛⲉϥϩⲛⲛⲉⲙϩⲁⲟⲩ ⲁⲩⲱ ϩⲛⲛⲧⲟⲩⲓⲏ ⲉϥϫⲓϣⲕⲁⲕ ⲉⲃⲟⲗ ⲉⲩϩⲓⲟⲩⲉ ⲉⲣⲟϥ ϩⲛⲛⲱⲛⲉ
. ⲛⲧⲉⲣⲉϥⲛⲁⲩ ⲉⲓⲏⲥⲟⲩⲥ ϩⲙⲡⲟⲩⲉ ⲁϥⲡⲱⲧ ⲁϥⲡⲁϩⲧϥ ϩⲁⲣⲁⲧϥ ⲁϥⲟⲩⲱϣⲧ ⲛⲁϥ ⲁϥⲱϣ ⲇⲉ ⲉⲃⲟⲗ ϩⲛⲟⲩⲛⲟϭ
ⲛϩⲣⲟⲟⲩ ⲉϥϫⲱ ⲙⲙⲟⲥ ϫⲉⲁϩⲣⲟⲕ ⲛⲙⲙⲁⲓ ⲓⲏⲥⲟⲩⲥ ⲡϣⲏⲣⲉ ⲙⲡⲛⲟⲩⲧⲉ ⲉⲧϫⲟⲥⲉ ϯⲱⲣⲕ ⲉⲣⲟⲕ ⲙⲡⲛⲟⲩⲧⲉ .
ϫⲉⲛⲛⲉⲕⲃⲁⲥⲁⲛⲓⲍⲉ ⲙⲙⲟⲓ . ⲛⲉⲣⲉⲓⲏⲥⲟⲩⲥ ⲅⲁⲣ ϫⲱ ⲙⲙⲟⲥ ⲛⲁϥ ϫⲉⲁⲙⲟⲩ ⲉⲃⲟⲗ ⲙⲡⲣⲱⲙⲉ ⲡⲉⲡⲛⲉⲩⲙⲁ
ⲛⲁⲕⲁⲑⲁⲣⲧⲟⲛ . ⲁⲩⲱ ⲛⲉϥϫⲛⲟⲩ ⲙⲙⲟϥ ϫⲉⲛⲓⲙ ⲉⲣⲛⲧⲕ ⲡⲉϫⲁϥ ⲛⲁϥ ϫⲉⲗⲉⲅⲓⲱⲛ ⲡⲉ ⲡⲣⲁⲛ ϫⲉⲧⲛϫⲕϩⲁϩ
ⲁⲩⲱ ⲁⲩⲥⲉⲡⲥⲱⲡϥ ⲉⲙⲁⲧⲉ ϫⲉⲕⲁⲁⲥ ⲛⲛⲉϥⲛⲟϫⲟⲩ ⲉⲃⲟⲗ ⲛⲧⲉⲭⲱⲣⲁ . ⲛⲉⲥⲙⲡⲙⲁ ⲇⲉ ⲉⲧⲙⲙⲁⲩ ϩⲁⲣⲁⲧϥ
ⲙⲡⲧⲟⲟⲩ ⲛϭⲓⲟⲩⲛⲟϭ ⲛⲁⲅⲉⲗⲏ ⲛⲣⲓⲣ ⲉⲩⲙⲟⲟⲛⲉ ⲙⲙⲟⲥ ⲁⲩⲱ ⲁⲩⲥⲉⲡⲥⲱⲡϥ ⲉⲩϫⲱ ⲙⲙⲟⲥ ⲛⲁϥ ϫⲉϫⲟⲟⲩⲛ
ⲉϩⲟⲩⲛ ⲉⲛⲉϣⲁⲩ ⲁⲩⲱ ⲁⲩⲕⲁⲁⲩ ⲉⲧⲣⲉⲩⲃⲱⲕ ⲛⲧⲉⲣⲉⲛⲉⲡⲛⲉⲩⲙⲁ ⲇⲉ ⲛⲁⲕⲁⲑⲁⲣⲧⲟⲛ ⲉⲓ ⲉⲃⲟⲗ ⲁⲩⲃⲱⲕ ⲉϩⲟⲩⲛ
ⲉⲛⲉϣⲁⲩ ⲁⲩⲱ ⲁⲥⲣⲱϩⲧ ⲛϭⲓⲧⲁⲅⲉⲗⲏ ⲛⲣⲓⲣ ϩⲓϫⲛⲧϣⲱⲙⲉ ⲉⲡⲉⲕϩⲏⲧ ⲉⲩⲛⲁⲣϫⲟⲩⲱⲧ ⲛϣⲉ ⲁⲩⲙⲟⲩ
ϩⲛⲧⲉⲑⲁⲗⲁⲥⲥⲁ . ⲛⲉⲧⲙⲟⲟⲛⲉ ⲇⲉ ⲙⲙⲟⲟⲩ ⲁⲩⲡⲱⲧ ⲁⲩϫⲓⲡⲟⲩⲱ ⲉϩⲣⲁⲓ ⲉⲧⲡⲟⲗⲓⲥ ⲙⲛⲛⲥⲱϣⲉ ⲁⲩⲉⲓ ⲉⲃⲟⲗ
ⲉⲛⲁⲩ ⲉⲡⲉⲛⲧⲁϥϣⲱⲡⲉ . ⲁⲩⲉⲓ ⲇⲉ ⲉⲣⲁⲧϥ ⲛⲓⲏⲥⲟⲩⲥ ⲁⲩⲛⲁⲩ ⲉⲡⲉⲧⲟ ⲛⲣⲉϥϣⲟⲟⲣ ⲉϥϩⲙⲟⲟⲥ ⲉϩⲣⲁⲓ
ⲉⲣⲉⲛⲉϥϩⲟⲓⲧⲉ ϩⲓⲱⲱϥ ⲁⲩⲱ ⲉⲣⲉⲡⲉϥϩⲏⲧ ⲥⲙⲟⲛⲧ . ⲡⲉⲛⲧⲁⲗⲉⲅⲓⲱⲛ ϣⲱⲡⲉ ⲛⲙⲙⲁϥ ⲁⲩⲱ ⲁⲩⲣϩⲟⲧⲉ .
ⲛⲉⲛⲧⲁⲩⲛⲁⲩ ⲇⲉ ⲁⲩⲧⲁⲟⲩⲟ ⲉⲣⲟⲟⲩ ⲛⲧϩⲉ ⲛⲧⲁⲥϣⲱⲡⲉ ⲙⲡⲉⲧⲟ ⲛⲇⲁⲓⲙⲱⲛⲓⲟⲛ ⲁⲩⲱ ⲉⲧⲃⲉⲛⲉϣⲁⲩ
ⲁⲩⲥⲉⲡⲥⲱⲡϥ ⲇⲉ ⲉⲧⲣⲉϥⲡⲱⲱⲛⲉ ⲉⲃⲟⲗ ϩⲛⲛⲉⲩⲧⲟϣ ⲁⲩⲱ ⲉϥⲛⲁⲧⲁⲗⲉ ⲉⲡϫⲟⲉⲓ ⲁϥⲥⲉⲡⲥⲱⲡϥ ⲛϭⲓⲡⲉⲧⲟ
ⲛⲇⲁⲓⲙⲱⲛⲓⲟⲛ ⲉⲧⲣⲉϥⲟⲩⲁϩϥ ⲛⲥⲱϥ ⲁⲩⲱ ⲙⲡϥⲕⲁⲁϥ ⲉϥϫⲱ ⲙⲙⲟⲥ ⲛⲁϥ ϫⲉⲃⲱⲕ ⲉϩⲣⲁⲓ ⲉⲡⲉⲕⲏⲓ
ϣⲁⲛⲉⲕⲣⲱⲙⲉ ⲛⲅⲧⲁⲟⲩⲟ ⲉⲣⲟⲟⲩ ⲛⲛⲉⲛⲧⲁⲡϫⲟⲉⲓⲥ ⲁⲁⲩ ⲛⲁⲕ ⲉⲁϥⲛⲁ ⲛⲁⲕ ⲁϥⲃⲱⲕ ⲇⲉ ⲁϥⲁⲣⲭⲉⲥⲑⲁⲓ
ⲛⲧⲁϣⲉⲟⲉⲓϣ ϩⲛⲧⲇⲉⲕⲁⲡⲟⲗⲓⲥ ⲛⲛⲉⲛⲧⲁⲓⲏⲥⲟⲩⲥ ⲁⲁⲩ ⲛⲁϥ . ⲁⲩⲱ ⲁⲩⲣϣⲡⲏⲣⲉ ⲧⲏⲣⲟⲩ ⲛⲧⲉⲣⲉϥϫⲓⲟⲟⲣ
ⲉⲃⲟⲗ ϩⲙⲡϫⲟⲉⲓ ⲛϭⲓⲓⲏⲥⲟⲩⲥ ⲁϥⲉⲓ ⲉⲡⲉⲕⲣⲟ . ⲁⲩⲛⲟϭ ⲙⲙⲏⲏϣⲉ ⲥⲱⲟⲩϩ ⲉⲣⲟϥ . ⲛⲉϥϩⲁⲧⲉⲑⲁⲗⲁⲥⲥⲁ ⲇⲉ
ⲁⲩⲱ ⲁϥⲉⲓ ⲛϭⲓⲟⲩⲁ ⲛⲁⲣⲭⲓⲥⲩⲛⲁⲅⲱⲅⲟⲥ ⲉⲡⲉϥⲣⲁⲛ ⲡⲉ ⲓⲁⲉⲓⲣⲟⲥ . ⲛⲧⲉⲣⲉϥⲛⲁⲩ ⲇⲉ ⲉⲣⲟϥ ⲁϥⲡⲁϩⲧϥ
ϩⲁⲣⲁⲧϥ ⲁⲩⲱ ⲁϥⲥⲉⲡⲥⲱⲡϥ ⲉⲙⲁⲧⲉ ⲉϥϫⲱ ⲙⲙⲟⲥ ϫⲉⲧⲁϣⲉⲉⲣⲉ ⲙⲟⲕϩ ⲛϣⲱⲛⲉ ϫⲉⲕⲁⲁⲥ ϭⲉ ⲉⲕⲉⲉⲓ
ⲛⲅⲕⲁⲧⲟⲟⲧⲕ ϩⲓϫⲱⲥ ϫⲉⲉⲥⲉⲗⲟ ⲛⲥⲱⲛϩ ⲁϥⲃⲱⲕ ⲇⲉ ⲛⲙⲙⲁϥ . ⲁⲩⲱ ⲁϥⲟⲩⲁϩϥ ⲛⲥⲱϥ ⲛϭⲓⲟⲩⲛⲟϭ ⲙⲙⲏⲏϣⲉ
ⲛⲉⲩⲑⲗⲓⲃⲉ ⲇⲉ ⲙⲙⲟϥ . ⲁⲩⲱ ⲟⲩⲥϩⲓⲙⲉ ⲉⲣⲉⲡⲉⲥⲛⲟϥ ϣⲟⲩⲟ ⲙⲙⲟⲥ ⲉⲓⲥⲙⲛⲧⲥⲛⲟⲟⲩⲥ ⲛⲣⲟⲙⲡⲉ . ⲁⲩⲱ
ⲁⲥϣⲉⲡϩⲁϩ ⲛϩⲓⲥⲉ ⲛⲧⲟⲟⲧⲟⲩ ⲛϩⲁϩ ⲛⲥⲁⲉⲓⲛ ⲁⲩⲱ ⲁⲥϫⲟ ⲉⲃⲟⲗ ⲛⲛⲉⲧⲉⲩⲛⲧⲁⲥⲥⲉ ⲧⲏⲣⲟⲩ ⲉⲙⲡⲥⲙⲧⲟⲛ
ⲗⲁⲁⲩ . ⲁⲗⲗⲁ ⲛⲧⲁⲥⲉⲓ ⲛⲧϩⲟ . ⲛⲧⲉⲣⲉⲥⲥⲱⲧⲙ ⲉⲧⲃⲉⲓⲏⲥⲟⲩⲥ ⲁⲥⲟϣⲥ ⲉϩⲟⲩⲛ ϩⲙⲡⲙⲏⲏϣⲉ ⲁⲥⲉⲓ ⲉⲡⲁϩⲟⲩ
ⲙⲙⲟϥ ⲁⲥϫⲱϩ ⲉⲧⲉϥϣⲧⲏⲛ ⲁⲥϫⲟⲟⲥ ⲅⲁⲣ ϫⲉⲉⲓϣⲁⲛϫⲱϩ ⲉⲛⲉϥϩⲟⲓⲧⲉ ϯⲛⲁⲗⲟ . ⲁⲩⲱ ⲛⲧⲉⲩⲛⲟⲩ ⲁⲥϭⲱ
ⲛϭⲓⲧⲡⲏⲅⲏ ⲙⲡⲉⲥⲥⲛⲟϥ . ⲁⲩⲱ ⲁⲥⲉⲓⲙⲉ ϩⲙⲡⲉⲥⲥⲱⲙⲁ ϫⲉⲁⲥⲗⲟ ⲉⲃⲟⲗ ϩⲛⲧⲙⲁⲥⲧⲓⲅⲝ ⲉⲧⲛⲙⲙⲁⲥ ⲓⲏⲥⲟⲩⲥ
ⲇⲉ ⲛⲧⲉⲣⲉϥⲉⲓⲙⲉ ⲛⲧⲉⲩⲛⲟⲩ ϩⲣⲁⲓ ⲛϩⲏⲧϥ ⲉⲧϭⲟⲙ ⲉⲛⲧⲁⲥⲉⲓ ⲉⲃⲟⲗ ⲙⲙⲟϥ ⲁϥⲕⲧⲟϥ ϩⲙⲡⲙⲏⲏϣⲉ ⲉϥϫⲱ
ⲙⲙⲟⲥ ϫⲉⲛⲓⲙ ⲡⲉⲛⲧⲁϥϫⲱϩ ⲉⲛⲁϩⲟⲉⲓⲧⲉ ⲡⲉϫⲉⲛⲉϥⲙⲁⲑⲏⲧⲏⲥ ⲛⲁϥ ϫⲉⲕⲛⲁⲩ ⲉⲡⲙⲏⲏϣⲉ ⲉⲧⲑⲗⲓⲃⲉ ⲙⲙⲟⲕ
ⲉⲧⲃⲉⲡⲁⲓ ⲕϫⲱ ⲙⲙⲟⲥ ϫⲉⲛⲓⲙ ⲡⲉⲛⲧⲁϥϫⲱϩ ⲉⲣⲟⲓ . ⲁϥⲕⲧⲉⲓⲁⲧϥ ⲇⲉ ⲉⲛⲁⲩ ⲉⲧⲉⲛⲧⲁⲥⲣⲡⲁⲓ ⲧⲉⲥϩⲓⲙⲉ ⲇⲉ
ⲁⲥⲣϩⲟⲧⲉ ⲁⲩⲱ ⲁⲥⲥⲧⲱⲧ ⲉⲥⲥⲟⲟⲩⲛ ⲙⲡⲉⲛⲧⲁϥϣⲱⲡⲉ ⲙⲙⲟⲥ ⲁⲥⲉⲓ ⲁⲥⲡⲁϩⲧⲥ ϩⲁⲣⲁⲧϥ ⲁⲥⲧⲁⲟⲩⲟ ⲉⲣⲟϥ
ⲛⲧⲙⲉ ⲧⲏⲣⲥ ⲛⲧⲟϥ ⲇⲉ ⲡⲉϫⲁϥ ⲛⲁⲥ ϫⲉⲧⲁϣⲉⲉⲣⲉ ⲧⲟⲩⲡⲓⲥⲧⲓⲥ ⲧⲉⲛⲧⲁⲥⲛⲁϩⲙⲉ ⲃⲱⲕ ϩⲛⲟⲩⲉⲓⲣⲏⲛⲏ .
ⲛⲧⲉⲗⲟ ⲉⲃⲟⲗ ϩⲛⲧⲟⲩⲙⲁⲥⲧⲓⲅⲝ . ⲉⲧⲓ ⲛⲧⲟϥ ⲉϥϣⲁϫⲉ . ⲁⲩⲉⲓ ⲛϭⲓⲛⲣⲱⲙⲉ ⲙⲡⲁⲣⲭⲓⲥⲩⲛⲁⲅⲱⲅⲟⲥ ⲉⲩϫⲱ
ⲙⲙⲟⲥ ⲛⲁϥ ϫⲉⲧⲉⲕϣⲉⲉⲣⲉ ⲁⲥⲙⲟⲩ ⲉⲕⲛⲁϯϩⲟⲓ ϭⲉ ⲙⲡⲥⲁϩ ⲉⲧⲃⲉⲟⲩ ⲓⲏⲥⲟⲩⲥ ⲇⲉ ⲛⲧⲉⲣⲉϥⲥⲱⲧⲙ ⲉⲡϣⲁϫⲉ
ⲉϥϫⲱ ⲙⲙⲟϥ ⲡⲉϫⲁϥ ⲙⲡⲁⲣⲭⲓⲥⲩⲛⲁⲅⲱⲅⲟⲥ ϫⲉⲙⲡⲣⲣϩⲟⲧⲉ ⲡⲓⲥⲧⲉⲩⲉ ⲙⲙⲁⲧⲉ ⲁⲩⲱ ⲙⲡϥⲕⲁⲗⲁⲁⲩ ⲉⲟⲩⲁϩϥ
ⲛⲥⲱϥ . ⲛⲥⲁⲡⲉⲧⲣⲟⲥ ⲛⲙⲓⲁⲕⲱⲃⲟⲥ ⲛⲙⲓⲱϩⲁⲛⲛⲏⲥ ⲡⲥⲟⲛ ⲛⲓⲁⲕⲱⲃⲟⲥ ⲁⲩⲱ ⲁⲩⲉⲓ ⲉϩⲣⲁⲓ ⲉⲡⲏⲓ
ⲙⲡⲁⲣⲭⲓⲥⲩⲛⲁⲅⲱⲅⲟⲥ ⲁϥⲛⲁⲩ ⲉⲣⲟⲟⲩ ⲉⲩϣⲧⲣⲧⲱⲣ ⲁⲩⲱ ⲉⲩⲣⲓⲙⲉ ⲉⲩⲟⲩⲛⲣⲟ ⲉⲙⲁⲧⲉ . ⲛⲧⲉⲣⲉϥⲃⲱⲕ ⲇⲉ
ⲉϩⲟⲩⲛ ⲡⲉϫⲁϥ ⲛⲁⲩ ϫⲉⲁϩⲣⲱⲧⲛ ⲧⲉⲧⲛϣⲧⲣⲧⲱⲣ . ⲁⲩⲱ ⲧⲉⲧⲛⲣⲓⲙⲉ ⲉⲧϣⲉⲉⲣⲉ ϣⲏⲙ ⲙⲡⲥⲙⲟⲩ ⲁⲗⲗⲁ
ⲉⲥⲛⲕⲟⲧⲕ ⲁⲩⲥⲱⲃⲉ ⲛⲥⲱϥ ⲛⲧⲟϥ ⲇⲉ ⲛⲧⲉⲣⲉϥⲛⲟϫⲟⲩ ⲉⲃⲟⲗ ⲧⲏⲣⲟⲩ ⲁϥϫⲓⲡⲉⲓⲱⲧ ⲛⲧϣⲉⲉⲣⲉ ϣⲏⲙ
ⲙⲛⲧⲉⲥⲙⲁⲁⲩ ⲙⲛⲛⲉⲧⲛⲙⲙⲁϥ ⲁϥⲃⲱⲕ ⲉϩⲟⲩⲛ ⲉⲡⲙⲁ ⲉⲧⲉⲣⲉⲧϣⲉⲉⲣⲉ ϣⲏⲙ ⲛϩⲏⲧϥ . ⲁⲩⲱ ⲛⲧⲉⲣⲉϥⲁⲙⲁϩⲧⲉ
ⲛⲧϭⲓϫ ⲛⲧϣⲉⲉⲣⲉ ϣⲏⲙ ⲡⲉϫⲁϥ ⲛⲁⲥ ϫⲉⲧⲁⲗⲉⲓⲑⲁ ⲕⲟⲩⲙ . ⲉⲧⲉⲡⲁⲓⲡⲉ ϣⲁⲩⲟⲩⲁϩⲙⲉϥ ϫⲉⲧϣⲉⲉⲣⲉ ϣⲏⲙ
ⲉⲓϫⲉⲉⲣⲟ ⲧⲱⲟⲩⲛⲉ ⲁⲩⲱ ⲛⲧⲉⲩⲛⲟⲩ ⲁⲥⲧⲱⲟⲩⲛⲥ ⲛϭⲓⲧϣⲉⲉⲣⲉ ϣⲏⲙ ⲁⲥⲙⲟⲟϣⲉ ⲛⲉⲥϩⲙⲙⲛⲧⲥⲛⲟⲟⲩⲥ ⲅⲁⲣ
ⲛⲣⲟⲙⲡⲉ ⲁⲩⲱ ⲁⲩⲣϣⲡⲏⲣⲉ ⲛⲧⲉⲩⲛⲟⲩ ⲛⲟⲩⲛⲟϭ ⲛϣⲡⲏⲣⲉ ⲁϥϩⲱⲛ ⲇⲉ ⲉⲧⲟⲟⲧⲟⲩ ⲉⲙⲁⲧⲉ ϫⲉⲕⲁⲁⲥ ⲉⲛⲛⲉⲗⲁⲁⲩ
ⲉⲓⲙⲉ ⲉⲡⲁⲓ ⲁⲩⲱ ⲁϥⲟⲩⲉϩⲥⲁϩⲛⲉ ⲉⲧⲣⲉⲩⲧⲙⲙⲟⲥ . 

ⲁϥⲉⲓ ⲇⲉ ⲉⲃⲟⲗ ϩⲙⲡⲙⲁ ⲉⲧⲙⲙⲁⲩ ⲁϥⲉⲓ ⲉϩⲣⲁⲓ ⲉⲧⲉϥⲡⲟⲗⲓⲥ . ⲁⲩⲱ ⲁⲩⲟⲩⲁϩⲟⲩ ⲛⲥⲱϥ ⲛϭⲓⲛⲉϥⲙⲁⲑⲏⲧⲏⲥ
ⲛⲧⲉⲣⲉⲡⲥⲁⲃⲃⲁⲧⲟⲛ ⲇⲉ ϣⲱⲡⲉ ⲁϥⲁⲣⲭⲉⲥⲑⲁⲓ ⲛϯⲥⲃⲱ ϩⲛⲧⲥⲩⲛⲁⲅⲱⲅⲏ ⲁⲩⲱ ⲡⲙⲏⲏϣⲉ ⲉⲩⲥⲱⲧⲙ ⲁⲩⲣϣⲡⲏⲣⲉ
ⲉⲩϫⲱ ⲙⲙⲟⲥ ϫⲉⲛⲧⲁⲡⲁⲓ ϭⲛⲛⲁⲓ ⲧⲱⲛ . ⲁⲩⲱ ⲟⲩ ⲧⲉ ⲧⲁⲓⲥⲟⲫⲓⲁ ⲛⲧⲁⲩⲧⲁⲁⲥ ⲙⲡⲁⲓ . ⲁⲩⲱ ⲛⲉⲓϭⲟⲙ
ⲛⲧⲉⲓϭⲟⲧ ⲉⲧⲉⲣⲉⲡⲁⲓ ⲉⲓⲣⲉ ⲙⲙⲟⲟⲩ ⲙⲡⲁⲓ ⲁⲛ ⲡⲉ ⲡϩⲁⲙϣⲉ ⲡϣⲏⲣⲉ ⲙⲙⲁⲣⲓⲁ . ⲁⲩⲱ ⲡⲥⲟⲛ ⲛⲓⲁⲕⲱⲃⲟⲥ
ⲛⲙⲓⲱⲥⲏ ⲛⲙⲓⲟⲩⲇⲁ ⲛⲙⲥⲓⲙⲱⲛ . ⲁⲩⲱ ⲛⲉϥⲥⲱⲛⲉ ⲛⲉⲩⲛⲡⲉⲓⲙⲁ ⲁⲛ ϩⲁϩⲧⲏⲛ ⲁⲩⲥⲕⲁⲛⲇⲁⲗⲓⲍⲉ ϩⲣⲁⲓ ⲛϩⲏⲧϥ
. ⲡⲉϫⲉ ⲓⲏⲥⲟⲩⲥ ⲇⲉ ⲛⲁⲩ . ϫⲉ ⲙⲙⲛⲡⲣⲟⲫⲏⲧⲏⲥ ⲥⲏϣ ⲉⲓⲙⲏⲧⲓ ϩⲛⲧⲉϥⲡⲟⲗⲓⲥ ⲁⲩⲱ ϩⲛⲛⲉϥⲥⲩⲅⲅⲉⲛⲏⲥ
ⲙⲛⲡⲉϥⲏⲓ . ⲙⲡϥⲣⲗⲁⲁⲩ ⲇⲉ ⲛϭⲟⲙⲙⲡⲙⲁ ⲉⲧⲙⲙⲁⲩ ⲛⲥⲁϩⲟⲓⲛⲉ ⲉⲩϣⲱⲛⲉ ⲁϥⲕⲁⲧⲟⲟⲧϥ ϩⲓϫⲱⲟⲩ ⲁϥⲧⲁⲗϭⲟⲟⲩ
. ⲁⲩⲱ ⲛⲉⲩⲣϣⲡⲏⲣⲉ ⲉⲧⲃⲉⲧⲉⲩⲙⲛⲧⲁⲧⲛⲁϩⲧⲉ ⲛⲉϥⲕⲱⲧⲉ ⲇⲉ ⲡⲉ ⲉⲛⲉⲧⲙⲉ ⲉϥϯⲥⲃⲱ ⲁⲩⲱ ⲁϥⲙⲟⲩⲧⲉ
ⲉⲡⲙⲛⲧⲥⲛⲟⲟⲩⲥ ⲁϥⲁⲣⲭⲉⲥⲑⲁⲓ ⲛϫⲟⲟⲩⲥⲉ ⲥⲛⲁⲩ ⲥⲛⲁⲩ ⲁⲩⲱ ⲁϥϯ ⲛⲁⲩ ⲛⲧⲉⲝⲟⲩⲥⲓⲁ ⲉϩⲟⲩⲛ ⲉⲛⲉⲡⲛⲉⲩⲙⲁ
ⲛⲁⲕⲁⲑⲁⲣⲧⲟⲛ ⲁϥϩⲱⲛ ⲇⲉ ⲉⲧⲟⲟⲧⲟⲩ ϫⲉⲕⲁⲁⲥ ⲉⲛⲛⲉⲩϥⲓⲗⲁⲁⲩ ⲛⲙⲙⲁⲩ ⲉⲧⲉϩⲓⲏ ⲛⲥⲁⲟⲩϭⲉⲣⲱⲃ ⲙⲙⲁⲧⲉ
ⲟⲩⲇⲉ ⲟⲉⲓⲕ ⲟⲩⲇⲉ ⲡⲏⲣⲁ ⲟⲩⲇⲉ ϩⲟⲙⲛⲧ ⲉⲛⲉⲩⲙⲟϫϩ ⲁⲗⲗⲁ ⲉⲣⲉⲛⲉⲩⲥⲁⲛⲇⲁⲗⲓⲟⲛ ⲟⲧϩ ⲉⲣⲁⲧⲟⲩ . ⲟⲩⲇⲉ
ⲛⲥⲉⲧⲙϯϣⲧⲏⲛ ⲥⲛⲧⲉ ϩⲓⲱⲟⲩ ⲁⲩⲱ ⲛⲉϥϫⲱ ⲙⲙⲟⲥ ⲛⲁⲩ ϫⲉ ⲡⲏⲓ ⲉⲧⲉⲧⲛⲛⲁⲃⲱⲕ ⲉϩⲟⲩⲛ ⲉⲣⲟϥ ϭⲱ ⲛϩⲏⲧϥ
ϣⲁⲛⲧⲉⲧⲛⲉⲓ ⲉⲃⲟⲗ ϩⲙⲡⲙⲁ ⲉⲧⲙⲙⲁⲩ ⲁⲩⲱ ⲡⲙⲁ ⲉⲧⲉⲛϥⲛⲁϣⲉⲡⲧⲏⲩⲧⲛ ⲉⲣⲟϥ ⲁⲛ ⲟⲩⲇⲉ ⲛⲥⲉⲧⲙⲥⲱⲧⲙ ⲉⲣⲱⲧⲛ
ⲉⲧⲉⲧⲛⲛⲁⲉⲓ ⲉⲃⲟⲗ ϩⲙⲡⲙⲁ ⲉⲧⲙⲙⲁⲩ ⲛⲟⲩϩⲉ ⲉⲃⲟⲗ ⲙⲡϣⲟⲉⲓϣ ⲉⲧϩⲁⲣⲟⲟⲩ ⲛⲛⲉⲧⲛⲟⲩⲉⲣⲏⲧⲉ ⲉⲩⲙⲛⲧⲙⲛⲧⲣⲉ
ⲉⲣⲟⲟⲩ . ⲁⲩⲱ ⲛⲧⲉⲣⲟⲩⲙⲟⲟϣⲉ ⲁⲩⲕⲏⲣⲩⲥⲥⲉ ϫⲉⲉⲩⲉⲙⲉⲧⲁⲛⲟⲉⲓ ⲁⲩⲱ ϩⲁϩ ⲛⲇⲁⲓⲙⲱⲛⲓⲟⲛ ⲁⲩⲛⲟϫⲟⲩ ⲉⲃⲟⲗ
ϩⲉⲛⲕⲉⲙⲏⲏϣⲉ ⲉⲩϣⲱⲛⲉ ⲁⲩⲧⲁϩⲥⲟⲩ ⲛⲛⲉϩ ⲁⲩⲧⲁⲗϭⲟⲟⲩ . ⲁⲩⲱ ⲁϥⲥⲱⲧⲙ ⲛϭⲓϩⲏⲣⲱⲇⲏⲥ ⲡⲣⲣⲟ ⲁⲡⲉϥⲣⲁⲛ
ⲅⲁⲣ ϯⲥⲟⲉⲓⲧ ⲁⲩⲱ ⲛⲉⲩϫⲱ ⲙⲙⲟⲥ ϫⲉⲓⲱϩⲁⲛⲛⲏⲥ ⲡⲉⲧϯⲃⲁⲡⲧⲓⲥⲙⲁ ⲁϥⲧⲱⲟⲩⲛ ϩⲛⲛⲉⲧⲙⲟⲟⲩⲧ ⲁⲩⲱ ⲉⲧⲃⲉⲡⲁⲓ
ⲛϭⲟⲙ ⲉⲛⲉⲣⲅⲉⲓ ⲛϩⲏⲧϥ . ϩⲉⲛⲕⲟⲟⲩⲉ ⲇⲉ ⲛⲉⲩϫⲱ ⲙⲙⲟⲥ ϫⲉϩⲏⲗⲉⲓⲁⲥⲡⲉ ϩⲉⲛⲕⲟⲟⲩⲉ ⲇⲉ
ϫⲉⲟⲩⲡⲣⲟⲫⲏⲧⲏⲥⲡⲉ ⲛⲧϩⲉ ⲛⲟⲩⲁ ⲛⲛⲉⲡⲣⲟⲫⲏⲧⲏⲥ ⲛⲧⲉⲣⲉϥⲥⲱⲧⲙ ⲇⲉ ⲛϭⲓϩⲏⲣⲱⲇⲏⲥ ⲡⲉϫⲁϥ ϫⲉⲓⲱϩⲁⲛⲛⲏⲥⲡⲉ
ⲛⲧⲁⲓϥⲓⲧⲉϥⲁⲡⲉ ⲛⲧⲟϥⲡⲉ ⲛⲧⲁϥⲧⲱⲟⲩⲛ . ϩⲏⲣⲱⲇⲏⲥ ⲅⲁⲣ ⲁϥϫⲟⲟⲩ ⲁϥⲁⲙⲁϩⲧⲉ ⲛⲓⲱϩⲁⲛⲛⲏⲥ ⲁϥⲙⲟⲣϥ
ⲁϥⲕⲁⲁϥ ϩⲙⲡⲉϣⲧⲉⲕⲟ . ⲉⲧⲃⲉϩⲏⲣⲱⲇⲓⲁⲥ ⲧϩⲓⲙⲉ ⲙⲫⲓⲗⲓⲡⲡⲟⲥ ⲡⲉϥⲥⲟⲛ ⲉⲃⲟⲗ ϫⲉⲁϥϩⲙⲟⲟⲥ ⲛⲙⲙⲁⲥ
ⲓⲱϩⲁⲛⲛⲏⲥ ⲅⲁⲣ ⲛⲉϥϫⲱ ⲙⲙⲟⲥ ⲛϩⲏⲣⲱⲇⲏⲥ ϫⲉⲟⲩⲕ ⲉⲝⲉⲥⲧⲉⲓ ⲛⲁⲕ ⲉϫⲓ ⲛⲧϩⲓⲙⲉ ⲙⲡⲉⲕⲥⲟⲛ . ϩⲏⲣⲱⲇⲓⲁⲥ
ⲇⲉ ⲛⲉⲥϭⲟⲛⲧ ⲉⲣⲟϥ . ⲁⲩⲱ ⲛⲉⲥⲟⲩⲱϣ ⲉⲙⲟⲟⲩⲧϥ ⲙⲡⲉⲥϭⲙϭⲟⲙ ⲇⲉ . ϩⲏⲣⲱⲇⲏⲥ ⲅⲁⲣ ⲛⲉϥⲟ ⲛϩⲟⲧⲉ ϩⲏⲧϥ
ⲛⲓⲱϩⲁⲛⲛⲏⲥ ⲉϥⲥⲟⲟⲩⲛ ⲙⲙⲟϥ ϫⲉⲟⲩⲣⲱⲙⲉ ⲛⲇⲓⲕⲁⲓⲟⲥⲡⲉ ⲉϥⲟⲩⲁⲁⲃ ⲁⲩⲱ ⲛⲉϥⲧⲙⲁⲓⲟ ⲙⲙⲟϥ ⲛⲧⲉⲣⲉϥⲥⲱⲧⲙ
ⲇⲉ ⲉⲣⲟϥ ⲛϩⲁϩ ⲛⲥⲟⲡ ⲁϥⲣϣⲡⲏⲣⲉ ⲁⲩⲱ ⲛⲉϥⲥⲱⲧⲙ ⲉⲣⲟϥ ⲉϥⲡⲓⲑⲉ . ⲛⲧⲉⲣⲉⲟⲩϩⲟⲟⲩ ⲇⲉ ⲛⲣⲁⲛ ϣⲱⲡⲉ
ⲉⲁϩⲏⲣⲱⲇⲏⲥ ϩⲙⲡⲉϥϩⲟⲩⲙⲓⲥⲉ ⲣⲟⲩⲇⲓⲡⲛⲟⲛ ⲉⲛⲉϥⲙⲉⲅⲓⲥⲧⲁⲛⲟⲥ ⲁⲩⲱ ⲉⲛⲭⲓⲗⲓⲁⲣⲭⲟⲥ ⲙⲛⲛⲛⲟϭ
ⲛⲧⲅⲁⲗⲓⲗⲁⲓⲁ . ⲁⲥⲉⲓ ⲉϩⲟⲩⲛ ⲛϭⲓⲧϣⲉⲉⲣⲉ ⲛϩⲏⲣⲱⲇⲓⲁⲥ ⲁⲥⲟⲣⲭⲉ ⲁⲥⲣⲁⲛⲁϥ ⲛϩⲏⲣⲱⲇⲏⲥ ⲙⲛⲛⲉⲧⲛⲏϫ .
ⲡⲣⲣⲟ ⲇⲉ ⲁϥϫⲟⲟⲥ ⲛⲧϣⲉⲉⲣⲉ ϣⲏⲙ ϫⲉⲁⲓⲧⲉⲓ ⲙⲙⲟⲓ ⲙⲡⲉⲧⲉⲟⲩⲁϣϥ ⲁⲩⲱ ϯⲛⲁⲧⲁⲁϥ ⲛⲉ . ⲁⲩⲱ
ⲁϥϩⲟⲙⲟⲗⲟⲅⲉⲓ ⲛⲁⲥ ϫⲉⲡⲉⲧⲉⲣⲁⲁⲓⲧⲉⲓ ⲙⲙⲟⲓ ⲙⲙⲟϥ ϯⲛⲁⲧⲁⲁϥ ⲛⲉ ϣⲁⲧⲡⲁϣⲉ ⲛⲧⲁⲙⲛⲧⲣⲣⲟ . ⲛⲧⲉⲣⲉⲥⲉⲓ
ⲇⲉ ⲉⲃⲟⲗ ⲁⲥϫⲟⲟⲥ ⲛⲧⲉⲥⲙⲁⲁⲩ ϫⲉ ⲧⲁⲁⲓⲧⲉⲓ ⲛⲟⲩ . ⲛⲧⲟⲥ ⲇⲉ ⲡⲉϫⲁⲥ ϫⲉⲉⲧⲓ ⲛⲧⲁⲡⲉ ⲛⲓⲱϩⲁⲛⲛⲏⲥ
ⲡⲃⲁⲡⲧⲓⲥⲧⲏⲥ ⲁⲩⲱ ⲛⲧⲉⲣⲉⲥⲃⲱⲕ ⲉϩⲟⲩⲛ ⲛⲧⲉⲩⲛⲟⲩ ϣⲁⲡⲣⲣⲟ ⲁⲥⲁⲓⲧⲉⲓ ⲙⲙⲟϥ ⲉⲥϫⲱ ⲙⲙⲟⲥ ϫⲉϯⲟⲩⲱϣ
ϫⲉⲕⲁⲁⲥ ⲧⲉⲛⲟⲩ ⲉⲕⲉϯ ⲛⲁⲓ ϩⲓϫⲛⲟⲩⲡⲓⲛⲁⲝ ⲛⲧⲁⲡⲉ ⲛⲓⲱϩⲁⲛⲛⲏⲥ ⲡⲃⲁⲡⲧⲓⲥⲧⲏⲥ . ⲁⲩⲱ ⲛⲧⲉⲣⲉϥⲙⲕⲁϩ
ⲛϩⲏⲧ ⲛϭⲓⲡⲣⲣⲟ . ⲉⲧⲃⲉⲛⲁⲛⲁⲩϣ ⲙⲛⲛⲉⲧⲛⲏϫ ⲛⲙⲙⲁϥ ⲙⲡϥⲟⲩⲱϣ ⲉⲧⲥⲧⲟⲥ ⲉⲃⲟⲗ . ⲁⲩⲱ ⲛⲧⲉⲩⲛⲟⲩ ⲡⲣⲣⲟ
ⲁϥϫⲟⲟⲩ ⲛⲟⲩⲥⲡⲉⲕⲟⲩⲗⲁⲧⲱⲣ ⲁϥⲟⲩⲉϩⲥⲁϩⲛⲉ ⲛⲁϥ ⲉⲧⲣⲉϥⲛⲧⲉϥⲁⲡⲉ . ⲁϥⲃⲱⲕ ⲇⲉ ⲁϥϥⲓⲧⲉϥⲁⲡⲉ
ϩⲙⲡⲉϣⲧⲉⲕⲟ . ⲁϥⲛⲧⲥ ϩⲓϫⲙⲡⲡⲓⲛⲁⲝ ⲁϥⲧⲁⲁⲥ ⲛⲧϣⲉⲉⲣⲉ ϣⲏⲙ ⲧϣⲉⲉⲣⲉ ϣⲏⲙ ⲇⲉ ⲁⲥⲧⲁⲁⲥ ⲛⲧⲉⲥⲙⲁⲁⲩ .
ⲁⲩⲱ ⲛⲧⲉⲣⲟⲩⲥⲱⲧⲙ ⲛϭⲓⲙⲙⲁⲑⲏⲧⲏⲥ . ⲁⲩⲉⲓ ⲁⲩϥⲓⲡⲉϥⲥⲱⲙⲁ ⲁⲩⲕⲁⲁϥ ϩⲛⲟⲩⲙϩⲁⲟⲩ . ⲛⲁⲡⲟⲥⲧⲟⲗⲟⲥ ⲇⲉ
ⲁⲩⲥⲱⲟⲩϩ ⲉⲓⲏⲥⲟⲩⲥ ⲁⲩⲱ ⲁⲩϫⲱ ⲁⲩⲧⲁⲟⲩⲟ ⲉⲣⲟϥ ⲛⲛⲉⲛⲧⲁⲩⲁⲁⲩ ⲧⲏⲣⲟⲩ ⲙⲛⲛⲉⲛⲧⲁⲩⲁⲁⲩ ⲛⲥⲃⲱ
ⲡⲉϫⲉⲓⲏⲥⲟⲩⲥ ⲇⲉ ⲛⲁⲩ ϫⲉⲁⲙⲏⲓⲛ ⲛⲧⲱⲧⲛ ⲛⲥⲁⲩⲥⲁ ⲉⲩⲙⲁ ⲛϫⲁⲓⲉ ⲛⲧⲉⲧⲛⲙⲧⲟⲛ ⲙⲙⲱⲧⲛ ⲛⲟⲩⲕⲟⲩⲓ ⲛⲉⲧⲛⲏⲩ
ⲅⲁⲣ ⲁⲩⲱ ⲛⲉⲧⲃⲏⲕ ⲛⲉⲛⲁϣⲱⲟⲩ ⲉⲙⲁⲩⲕⲁⲁⲩ ⲉⲥⲣϥⲉ ⲉⲟⲩⲱⲙ ⲁⲩⲱ ⲁⲩⲧⲁⲗⲉ ⲉⲡϫⲟⲉⲓ ⲁⲩⲃⲱⲕ ⲙⲁⲩⲁⲁⲩ ⲉⲩⲙⲁ
ⲛϫⲁⲓⲉ . ⲁϩⲁϩ ⲇⲉ ⲛⲁⲩ ⲉⲣⲟⲟⲩ ⲉⲩⲃⲏⲕ ⲁⲩⲥⲟⲩⲱⲛⲟⲩ ⲁⲩⲱ ⲁⲩⲉⲓ ⲉⲃⲟⲗ ϩⲛⲙⲡⲟⲗⲓⲥ . ⲁⲩⲡⲱⲧ ⲉⲣⲁⲧⲟⲩ
. ⲁⲩⲣϣⲟⲣⲡ ⲇⲉ ⲉⲣⲟⲟⲩ . ⲁⲩⲱ ⲛⲧⲉⲣⲉϥⲉⲓ ⲉⲃⲟⲗ ⲁϥⲛⲁⲩ ⲉⲩⲛⲟϭ ⲙⲙⲏⲏϣⲉ . ⲁⲩⲱ ⲁϥϣⲛ ϩⲧⲏϥ ⲉϫⲱⲟⲩ
ϫⲉⲛⲉⲩⲟ ⲛⲧϩⲉ ⲛϩⲉⲛⲉⲥⲟⲟⲩ ⲉⲙⲙⲛⲧⲟⲩ ϣⲱⲥ ϩⲓϫⲱⲟⲩ . ⲁⲩⲱ ⲁϥⲁⲣⲭⲉⲓ ⲉϯⲥⲃⲱ ⲛⲁⲩ ⲉⲙⲁⲧⲉ ⲛⲧⲉⲣⲉⲛⲁⲩ
ⲇⲉ ϣⲉ . ⲛⲉϥⲙⲁⲑⲏⲧⲏⲥ ⲁⲩϯⲡⲉⲩⲟⲩⲟⲉⲓ ⲉⲣⲟϥ ⲉⲩϫⲱ ⲙⲙⲟⲥ ⲛⲁϥ ϫⲉⲡⲙⲁ ⲟⲩϫⲁⲓⲉⲡⲉ . ⲁⲩⲱ ⲏⲇⲏ ⲁⲛⲁⲩ
ϣⲉ . ⲕⲁⲁⲩ ⲉⲃⲟⲗ ϫⲉⲉⲩⲉⲃⲱⲕ ⲉⲛⲥⲱϣⲉ ⲉⲧϩⲙⲡⲉⲩⲕⲱⲧⲉ ⲙⲛⲛⲉⲧⲙⲉ ⲛⲥⲉⲧⲟⲟⲩ ⲛⲁⲩ ⲛⲛⲉⲧⲟⲩⲛⲁⲟⲩⲟⲙⲟⲩ .
ⲛⲧⲟϥ ⲇⲉ ⲁϥⲟⲩⲱϣⲃ ⲉϥϫⲱ ⲙⲙⲟⲥ ⲛⲁⲩ ϫⲉϯ ⲛⲁⲩ ⲛⲧⲱⲧⲛ ⲉⲧⲣⲉⲩⲟⲩⲱⲙ . ⲡⲉϫⲁⲩ ⲛⲁϥ ϫⲉⲙⲁⲣⲛⲃⲱⲕ
ⲛⲧⲛⲧⲟⲟⲩ ⲙⲛⲧⲥⲛⲟⲟⲩⲥ ⲛϣⲉ ⲛⲟⲉⲓⲕ ⲛⲧⲛⲧⲁⲁⲩ ⲛⲁⲩ ⲉⲟⲩⲱⲙ . ⲛⲧⲟϥ ⲇⲉ ⲡⲉϫⲁϥ ⲛⲁⲩ ϫⲉⲟⲩⲛⲧⲏⲧⲛ ⲟⲩⲏⲣ
ⲛⲟⲉⲓⲕ ⲃⲱⲕ ⲛⲧⲉⲧⲛⲛⲁⲩ . ⲁⲩⲱ ⲛⲧⲉⲣⲟⲩⲉⲓⲙⲉ ⲡⲉϫⲁⲩ ⲛⲁϥ ϫⲉϯⲟⲩ ⲙⲛⲧⲃⲧ ⲥⲛⲁⲩ . ⲁⲩⲱ ⲁϥⲟⲩⲉϩⲥⲁϩⲛⲉ
ⲛⲁⲩ ⲉⲧⲣⲉⲩⲛⲟϫⲟⲩ ⲧⲏⲣⲟⲩ ⲉⲩⲟ ⲛⲁⲩⲏⲧ ⲁⲩⲏⲧ ⲉϫⲙⲡⲉⲭⲟⲣⲧⲟⲥ ⲉⲧⲟⲩⲉⲧⲟⲩⲱⲧ ⲁⲩⲱ ⲁⲩⲛⲟϫⲟⲩ ⲉⲩⲟ ⲛⲁⲩⲏⲧ
ⲁⲩⲏⲧ ϣⲉ ϣⲉ ⲁⲩⲱ ⲧⲁⲉⲓⲟⲩ ⲧⲁⲉⲓⲟⲩ . ⲛⲧⲉⲣⲉϥϫⲓ ⲇⲉ ⲙⲡϯⲟⲩ ⲛⲟⲉⲓⲕ ⲛⲙⲡⲧⲃⲧ ⲥⲛⲁⲩ ⲁϥϥⲓⲉⲓⲁⲧϥ
ⲉϩⲣⲁⲓ ⲉⲧⲡⲉ ⲁϥⲥⲙⲟⲩ ⲉⲣⲟⲟⲩ ⲁⲩⲱ ⲁϥⲡⲉϣⲛⲟⲉⲓⲕ ⲁϥⲧⲁⲁⲩ ⲛⲛⲉϥⲙⲁⲑⲏⲧⲏⲥ ϫⲉⲉⲩⲉⲕⲁⲁⲩ ϩⲁⲣⲱⲟⲩ
ⲡⲕⲉⲧⲃⲧ ⲥⲛⲁⲩ ⲁϥⲡⲟϣⲟⲩ ⲉϫⲱⲟⲩ ⲧⲏⲣⲟⲩ ⲁⲩⲱ ⲁⲩⲟⲩⲱⲙ ⲧⲏⲣⲟⲩ ⲁⲩⲥⲓ . ⲁⲩⲱ ⲁⲩϥⲓⲙⲛⲧⲥⲛⲟⲟⲩⲥ ⲛⲕⲟⲧ
ⲉⲩⲙⲉϩ ⲛⲗⲁⲕⲙ ⲁⲩϥⲓ ⲟⲛ ⲉⲃⲟⲗ ϩⲛⲛⲧⲃⲧ . ⲛⲉⲛⲧⲁⲩⲟⲩⲱⲙ ⲇⲉ ⲛⲉⲩⲛⲁⲣⲁⲩϭⲓⲥⲧⲃⲁ ⲛⲣⲱⲙⲉ . ⲁⲩⲱ
ⲛⲧⲉⲩⲛⲟⲩ ⲁϥⲁⲛⲁⲅⲕⲁⲍⲉ ⲛⲛⲉϥⲙⲁⲑⲏⲧⲏⲥ ⲉⲧⲁⲗⲉ ⲉⲡϫⲟⲉⲓ ⲁⲩⲱ ⲉⲣϣⲟⲣⲡ ⲉⲣⲟϥ ⲉⲡⲓⲕⲣⲟ ⲉⲃⲏⲑⲥⲁⲓⲇⲁ
ϣⲁⲛⲧⲉϥⲕⲁⲡⲙⲏⲏϣⲉ ⲉⲃⲟⲗ . ⲁⲩⲱ ⲛⲧⲉⲣⲉϥⲁⲡⲟⲥⲧⲁⲥⲥⲉ ⲛⲁⲩ ⲁϥⲃⲱⲕ ⲉϩⲣⲁⲓ ⲉⲡⲧⲟⲟⲩ ⲉϣⲗⲏⲗ .
ⲛⲧⲉⲣⲉⲣⲟⲩϩⲉ ⲇⲉ ϣⲱⲡⲉ ⲛⲉⲣⲉⲡϫⲟⲉⲓ ϩⲛⲧⲙⲏⲧⲉ ⲛⲧⲑⲁⲗⲁⲥⲥⲁ . ⲁⲩⲱ ⲛⲧⲟϥ ⲛⲉϥϩⲓⲡⲉⲕⲣⲟ ⲙⲁⲩⲁⲁϥ .
ⲛⲧⲉⲣⲉϥⲛⲁⲩ ⲇⲉ ⲉⲣⲟⲟⲩ ⲉⲩϩⲟⲥⲉ ϩⲙⲡⲧⲣⲉⲩⲥϭⲏⲣ ⲡⲧⲏⲩ ⲅⲁⲣ ⲛⲉϥϯ ⲟⲩⲃⲏⲩ ϩⲙⲡⲙⲉϩϥⲧⲟⲟⲩ ⲛϣⲱⲡ
ⲛⲧⲉⲩϣⲏ ⲁϥⲉⲓ ϣⲁⲣⲟⲟⲩ ⲉϥⲙⲟⲟϣⲉ ϩⲓϫⲛⲧϩⲁⲗⲁⲥⲥⲁ ⲁⲩⲱ ⲛⲉϥⲟⲩⲱϣ ⲉⲡⲁⲣⲁⲅⲉ ⲙⲙⲟⲟⲩ . ⲛⲧⲟⲟⲩ ⲇⲉ
ⲛⲧⲉⲣⲟⲩⲛⲁⲩ ⲉⲣⲟϥ ⲉϥⲙⲟⲟϣⲉ ϩⲓϫⲛⲧϩⲁⲗⲁⲥⲥⲁ . ⲁⲩⲙⲉⲉⲩⲉ ϫⲉⲟⲩⲫⲁⲛⲧⲁⲥⲙⲁⲡⲉ . ⲁⲩⲱ ⲁⲩϫⲓϣⲕⲁⲕ ⲉⲃⲟⲗ
ⲁⲩⲉⲓⲟⲣϩϥ ⲅⲁⲣ ⲧⲏⲣⲟⲩ . ⲁⲩⲱ ⲁⲩϣⲧⲟⲣⲧⲣ . ⲛⲧⲟϥ ⲇⲉ ⲛⲧⲉⲩⲛⲟⲩ ⲁϥϣⲁϫⲉ ⲛⲙⲙⲁⲩ ⲉϥϫⲱ ⲙⲙⲟⲥ ϫⲉⲧⲱⲕ
ⲛϩⲏⲧ ⲁⲛⲟⲕⲡⲉ ⲙⲡⲣⲣϩⲟⲧⲉ ⲁⲩⲱ ⲁϥⲁⲗⲉ ⲉⲡϫⲟⲉⲓ ⲛⲙⲙⲁⲩ ⲁⲡⲧⲏⲩ ⲗⲟ ⲉⲃⲟⲗ . ⲁⲩⲣϣⲡⲏⲣⲉ ⲇⲉ ⲉⲙⲁⲧⲉ
ⲙⲡⲟⲩⲛⲟⲉⲓ ⲅⲁⲣ ϩⲓⲛⲟⲉⲓⲕ . ⲁⲗⲗⲁ ⲛⲉⲣⲉⲡⲉⲩϩⲏⲧ ⲧⲏⲙ ⲛⲧⲉⲣⲟⲩⲙⲟⲟⲛⲉ ⲇⲉ ⲉⲡⲉⲕⲣⲟ ⲁⲩⲉⲓ
ⲉⲅⲉⲛⲛⲏⲥⲁⲣⲉⲧ ⲛⲧⲉⲣⲟⲩⲡⲉ ⲇⲉ ⲉⲡⲉⲕⲣⲟ ⲛⲧⲉⲩⲛⲟⲩ ⲁⲩⲥⲟⲩⲱⲛϥ ⲁⲩⲱ ⲁⲩⲡⲱⲧ ⲉⲃⲟⲗ ϩⲛⲧⲉⲭⲱⲣⲁ ⲧⲏⲣⲥ
ⲉⲧⲙⲙⲁⲩ . ⲁⲩⲱ ⲁⲩⲁⲣⲭⲉⲓ ⲉⲉⲓⲛⲉ ϩⲓϫⲛⲛⲉϭⲗⲱϭ ⲛⲛⲉⲧⲙⲟⲕϩ ϩⲛⲛⲉⲩϣⲱⲛⲉ ⲉⲡⲙⲁ ⲉϣⲁⲩⲥⲱⲧⲙ ϫⲉϥⲛϩⲏⲧϥ
. ⲁⲩⲱ ⲡⲙⲁ ⲉⲧϥⲛⲁⲃⲱⲕ ⲉϩⲟⲩⲛ ⲉⲣⲟϥ ⲉϩⲉⲛϯⲙⲉ ⲏ ϩⲉⲛⲡⲟⲗⲓⲥ ⲏ ϩⲉⲛⲥⲱϣⲉ . ϣⲁⲩⲕⲁⲛⲉⲧϣⲱⲛⲉ
ϩⲛⲛⲁⲅⲟⲣⲁ ⲛⲥⲉⲥⲉⲡⲥⲱⲡϥ ϫⲉⲕⲁⲁⲥ ⲉⲩⲉϫⲱϩ ⲉⲡⲧⲟⲡ ⲛⲧⲉϥϣⲧⲏⲛ ⲁⲩⲱ ⲛⲉϣⲁⲩϫⲱϩ ⲉⲣⲟϥ ϣⲁⲩⲗⲟ . 

ⲁⲩⲥⲱⲟⲩϩ ⲇⲉ ⲉⲣⲟϥ ⲛϭⲓⲛⲉⲫⲁⲣⲓⲥⲥⲁⲓⲟⲥ ⲁⲩⲱ ϩⲟⲓⲛⲉ ⲛⲛⲉⲅⲣⲁⲙⲙⲁⲧⲉⲩⲥ ⲉⲁⲩⲉⲓ ⲉⲃⲟⲗ
ϩⲛⲧϩⲓⲉⲣⲟⲩⲥⲁⲗⲏⲙ ⲁⲩⲱ ⲛⲧⲉⲣⲟⲩⲛⲁⲩ ⲉϩⲟⲓⲛⲉ ⲛⲛⲉϥⲙⲁⲑⲏⲧⲏⲥ ϫⲉⲥⲉⲟⲩⲱⲙ ⲙⲡⲉⲩⲟⲉⲓⲕ ⲉⲙⲡⲟⲩⲉⲓⲁⲧⲟⲟⲧⲟⲩ
ⲛⲉⲫⲁⲣⲓⲥⲥⲁⲓⲟⲥ ⲅⲁⲣ ⲙⲛⲛⲓⲟⲩⲇⲁⲓ ⲧⲏⲣⲟⲩ ⲉⲩⲧⲙⲓⲁⲧⲟⲟⲧⲟⲩ ⲙⲁⲩⲟⲩⲱⲙ ⲉⲩⲁⲙⲁϩⲧⲉ ⲛⲧⲡⲁⲣⲁⲇⲟⲥⲓⲥ
ⲛⲛⲉⲡⲣⲉⲥⲃⲩⲧⲉⲣⲟⲥ ⲁⲩⲱ ⲉⲩϣⲁⲛⲉⲓ ⲛⲧⲁⲅⲟⲣⲁ ⲉⲩⲧⲙϭⲉϣϭⲱϣⲟⲩ ⲙⲉⲩⲟⲩⲱⲙ . ⲁⲩⲱ ϩⲉⲛⲕⲉⲥⲙⲟⲧ ⲧⲏⲣⲟⲩ
ⲉⲁⲩϫⲓⲧⲟⲩ ⲉⲁⲙⲁϩⲧⲉ ⲙⲙⲟⲟⲩ ϩⲉⲛⲁⲡⲟⲧ ⲉϩⲟⲣⲡⲟⲩ ⲛⲙϩⲉⲛⲝⲉⲥⲧⲏⲥ ⲛⲙϩⲉⲛⲭⲁⲗⲕⲓⲛ ⲁⲩϫⲛⲟⲩϥ ⲇⲉ
ⲛϭⲓⲛⲉⲫⲁⲣⲓⲥⲥⲁⲓⲟⲥ ⲙⲛⲛⲉⲅⲣⲁⲙⲙⲁⲧⲉⲩⲥ ϫⲉⲉⲧⲃⲉⲟⲩ ⲛⲉⲕⲙⲁⲑⲏⲧⲏⲥ ⲛⲥⲉⲙⲟⲟϣⲉ ⲁⲛ ⲕⲁⲧⲁⲧⲡⲁⲣⲁⲇⲟⲥⲓⲥ
ⲛⲛⲉⲡⲣⲉⲥⲃⲩⲧⲉⲣⲟⲥ . ⲁⲗⲗⲁ ⲥⲉⲟⲩⲱⲙ ⲙⲡⲉⲩⲟⲉⲓⲕ ⲉⲣⲉⲧⲟⲟⲧⲟⲩ ⲧⲟⲗⲙ . ⲛⲧⲟϥ ⲇⲉ ⲡⲉϫⲁϥ ⲛⲁⲩ ϫⲉⲕⲁⲗⲱⲥ
ⲁⲏⲥⲁⲓⲁⲥ ⲡⲣⲟⲫⲏⲧⲉⲩⲉ ϩⲁⲣⲱⲧⲛ ⲛϩⲩⲡⲟⲕⲣⲓⲧⲏⲥ ⲛⲧϩⲉ ⲉⲧϥⲥⲏϩ ϫⲉⲡⲓⲗⲁⲟⲥ ⲧⲙⲁⲓⲟ ⲙⲙⲟⲓ ϩⲛⲛⲉϥⲥⲡⲟⲧⲟⲩ
. ⲡⲉⲩϩⲏⲧ ⲇⲉ ⲟⲩⲏⲩ ⲉⲃⲟⲗ ⲙⲙⲟⲓ ⲉⲩⲟⲩⲱϣⲧ ⲇⲉ ⲙⲙⲟⲓ ⲉⲡϫⲓⲛϫⲏ ⲉⲩϯⲥⲃⲱ ⲛϩⲉⲛⲥⲃⲟⲟⲩⲉ ⲛⲉⲛⲧⲟⲗⲏ
ⲛⲣⲱⲙⲉ . ⲉⲁⲧⲉⲧⲛⲕⲱ ⲛⲥⲱⲧⲛ ⲛⲧⲉⲛⲧⲟⲗⲏ ⲙⲡⲛⲟⲩⲧⲉ ⲧⲉⲧⲛⲁⲙⲁϩⲧⲉ ⲛⲙⲡⲁⲣⲁⲇⲟⲥⲓⲥ ⲛⲛⲣⲱⲙⲉ ⲁⲩⲱ ⲛⲉϥϫⲱ
ⲙⲙⲟⲥ ⲛⲁⲩ . ϫⲉⲕⲁⲗⲱⲥ ⲧⲉⲧⲛⲁⲑⲉⲧⲓ ⲛⲧⲉⲛⲧⲟⲗⲏ ⲙⲡⲛⲟⲩⲧⲉ ϫⲉⲉⲧⲉⲧⲛⲉϩⲁⲣⲉϩ ⲉⲧⲉⲧⲛⲡⲁⲣⲁⲇⲟⲥⲓⲥ
ⲙⲱⲩⲥⲏⲥ ⲅⲁⲣ ⲁϥϫⲟⲟⲥ ϫⲉⲙⲁⲧⲁⲓⲉⲡⲉⲕⲉⲓⲱⲧ ⲛⲙⲧⲉⲕⲙⲁⲁⲩ ⲁⲩⲱ ⲡⲉⲧⲛⲁϫⲓϣⲁϫⲉ ⲉϥϩⲟⲟⲩ ⲛⲥⲁⲡⲉϥⲉⲓⲱⲧ ⲏ
ⲧⲉϥⲙⲁⲁⲩ ϩⲛⲟⲩⲙⲟⲩ ⲙⲁⲣⲉϥⲙⲟⲩ . ⲛⲧⲱⲧⲛ ⲇⲉ ⲧⲉⲧⲛϫⲱ ⲙⲙⲟⲥ ϫⲉⲉⲣϣⲁⲛⲡⲣⲱⲙⲉ ϫⲟⲟⲥ ⲙⲡⲉϥⲉⲓⲱⲧ ⲏ
ⲧⲉϥⲙⲁⲁⲩ ϫⲉⲕⲟⲣⲃⲁⲛ . ⲉⲧⲉⲡⲁⲓ ⲡⲉ ϫⲉⲟⲩⲇⲱⲣⲟⲛ ⲡⲉ ⲉⲕϣⲁⲛϯϩⲏⲩ ⲙⲙⲟϥ ⲉⲃⲟⲗ ⲛϩⲏⲧ ⲙⲁⲧⲉⲧⲛⲕⲁⲁϥ ϭⲉ
ⲉⲣⲗⲁⲁⲩ ⲛϩⲱⲃ ⲙⲡⲉϥⲉⲓⲱⲧ ⲏ ⲧⲉϥⲙⲁⲁⲩ ⲉⲧⲉⲧⲛⲧⲥⲧⲟ ⲉⲃⲟⲗ ⲙⲡϣⲁϫⲉ ⲙⲡⲛⲟⲩⲧⲉ ϩⲛⲧⲉⲧⲛⲡⲁⲣⲁⲇⲟⲥⲓⲥ
ⲛⲧⲁⲧⲉⲧⲛⲧⲁⲁⲥ ⲉⲧⲟⲟⲧⲟⲩ ⲁⲩⲱ ϩⲉⲛⲕⲉϩⲃⲏⲩⲉ ⲧⲏⲣⲟⲩ ⲉⲩⲧⲛⲧⲱⲛ ⲉⲛⲁⲓ ⲧⲉⲧⲛⲉⲓⲣⲉ ⲙⲙⲟⲟⲩ . ⲁⲩⲱ
ⲁϥⲙⲟⲩⲧⲉ ⲟⲛ ⲉⲡⲙⲏⲏϣⲉ ⲡⲉϫⲁϥ ⲛⲁⲩ . ϫⲉⲥⲱⲧⲙ ⲉⲣⲟⲓ ⲧⲏⲣⲧⲛ ⲛⲧⲉⲧⲛⲛⲟⲉⲓ ⲙⲙⲛⲗⲁⲁⲩ ⲉϥⲙⲡⲃⲟⲗ
ⲙⲡⲣⲱⲙⲉ ⲉϥⲛⲁⲃⲱⲕ ⲉϩⲟⲩⲛ ⲉⲣⲟϥ ⲉϥⲛⲁϣϫⲁϩⲙⲉϥ ⲁⲗⲗⲁ ⲛⲉⲧⲛⲏⲩ ⲉⲃⲟⲗ ⲙⲡⲣⲱⲙⲉ ⲛⲧⲟⲟⲩ ⲛⲉⲧϫⲱϩⲙ
ⲙⲡⲣⲱⲙⲉ . [..] ⲁⲩⲱ ⲛⲧⲉⲣⲉϥⲕⲁⲡⲙⲏⲏϣⲉ ⲁϥⲃⲱⲕ ⲉϩⲟⲩⲛ ⲉⲡⲏⲓ ⲁⲩϫⲛⲟⲩϥ ⲛϭⲓⲛⲉϥⲙⲁⲑⲏⲧⲏⲥ
ⲉⲧⲡⲁⲣⲁⲃⲟⲗⲏ ⲛⲧⲟϥ ⲇⲉ ⲡⲉϫⲁϥ ⲛⲁⲩ ϫⲉⲛⲧⲱⲧⲛ ϩⲱⲧⲧⲏⲩⲧⲛ ⲧⲉⲧⲛⲟ ⲛⲁⲧϩⲏⲧ ϩⲓⲛⲁⲓ . ⲛⲧⲉⲧⲛⲛⲟⲉⲓ ⲁⲛ
ϫⲉⲛⲕⲁ ⲛⲓⲙ ⲉϥⲙⲡⲃⲟⲗ ⲙⲡⲣⲱⲙⲉ ⲉϥⲛⲁⲃⲱⲕ ⲉϩⲟⲩⲛ ⲉⲣⲟϥ ⲛϥⲛⲁϣϫⲁϩⲙⲉϥ ⲁⲛ ⲉⲃⲟⲗ ϫⲉ ⲛⲉϥⲃⲏⲕ ⲁⲛ
ⲉϩⲟⲩⲛ ⲉⲡϩⲏⲧ . ⲁⲗⲗⲁ ⲉϩⲣⲁⲓ ⲉⲧϩⲏ . ⲁⲩⲱ ϥⲃⲏⲕ ⲉⲃⲟⲗ ⲉⲡⲙⲁ ⲛⲣⲙⲏ ⲉϥⲕⲁⲑⲁⲣⲓⲍⲉ ⲛⲛϭⲓⲛⲟⲩⲟⲟⲙ
ⲧⲏⲣⲟⲩ . ⲛⲉϥϫⲱ ⲇⲉ ⲙⲙⲟⲥ ϫⲉⲡⲉⲧⲛⲏⲩ ⲇⲉ ⲉⲃⲟⲗ ⲙⲡⲣⲱⲙⲉ ⲡⲉⲧⲙⲙⲁⲩ ⲡⲉ ϣⲁϥϫⲁϩⲙ ⲡⲣⲱⲙⲉ . ⲉϥⲛⲏⲩ
ⲅⲁⲣ ⲉⲃⲟⲗ ϩⲓϩⲟⲩⲛ ⲙⲡϩⲏⲧ ⲛⲛⲣⲱⲙⲉ ⲛϭⲓⲙⲙⲉⲉⲩⲉ ⲉⲧϩⲟⲟⲩ ϩⲉⲛⲡⲟⲣⲛⲉⲓⲁ ϩⲉⲛϫⲓⲟⲩⲉ . ϩⲉⲛϩⲱⲧⲃ
ϩⲉⲛⲙⲛⲧⲛⲟⲉⲓⲕ . ϩⲉⲛⲙⲛⲧⲙⲁⲓⲧⲟ ⲛϩⲟⲩⲟ ϩⲉⲛⲡⲟⲛⲏⲣⲓⲁ ⲟⲩⲙⲛⲧⲣⲉϥϫⲱϩⲙ ⲟⲩⲃⲁⲗ ⲉϥϩⲟⲟⲩ
ⲟⲩⲙⲛⲧⲣⲉϥϫⲓⲟⲩⲁ ⲟⲩⲙⲛⲧϫⲁⲥⲓϩⲏⲧ ⲟⲩⲙⲛⲧⲁⲧϩⲏⲧ ⲛⲁⲓ ⲧⲏⲣⲟⲩ ⲉⲧϩⲟⲟⲩ ⲉⲩⲛⲏⲩ ⲉⲃⲟⲗ ϩⲓϩⲟⲩⲛ ⲉⲩϫⲱϩⲙ
ⲙⲡⲣⲱⲙⲉ . ⲛⲧⲉⲣⲉϥⲡⲱⲱⲛⲉ ⲇⲉ ⲉⲃⲟⲗ ⲙⲡⲙⲁ ⲉⲧⲙⲙⲁⲩ ⲁϥⲃⲱⲕ ⲉϩⲣⲁⲓ ⲉⲛⲧⲟϣ ⲛⲧⲩⲣⲟⲥ ⲛⲙⲥⲓⲇⲱⲛ ⲁⲩⲱ
ⲛⲧⲉⲣⲉϥⲃⲱⲕ ⲉϩⲟⲩⲛ ⲉⲡⲏⲓ ⲙⲡϥⲟⲩⲱϣ ⲉⲧⲣⲉⲗⲁⲁⲩ ⲉⲓⲙⲉ . ⲁⲩⲱ ⲙⲡⲉϥⲉϣϩⲱⲡ ⲁⲗⲗⲁ ⲛⲧⲉⲩⲛⲟⲩ
ⲛⲧⲉⲣⲉⲥⲥⲱⲧⲙ ⲉⲧⲃⲏⲏⲧϥ ⲛϭⲓⲟⲩⲥϩⲓⲙⲉ ⲉⲩⲛⲧⲥⲟⲩϣⲉⲉⲣⲉ ⲙⲙⲁⲩ ⲉⲣⲉⲟⲩⲡⲛⲉⲩⲙⲁ ⲛⲁⲕⲁⲑⲁⲣⲧⲟⲛ ⲛⲙⲙⲁⲥ
ⲁⲥⲉⲓ ⲁⲥⲡⲁϩⲧⲥ ϩⲁⲣⲁⲧϥ ⲧⲉⲥϩⲓⲙⲉ ⲇⲉ ⲛⲉⲩϩⲉⲗⲗⲏⲛ ⲧⲉ ⲛⲣⲙ ⲧⲉ ⲫⲟⲓⲛⲓⲕⲏ ⲛⲧⲥⲩⲣⲓⲁ . ⲁⲩⲱ
ⲁⲥⲥⲉⲡⲥⲱⲡϥ ϫⲉⲕⲁⲁⲥ ⲉϥⲉⲛⲉϫⲡⲇⲁⲓⲙⲱⲛⲓⲟⲛ ⲉⲃⲟⲗ ϩⲓⲧⲉⲥϣⲉⲉⲣⲉ ⲡⲉϫⲁϥ ⲇⲉ ⲛⲁⲥ ϫⲉⲕⲁⲛϣⲏⲣⲉ
ⲉⲧⲣⲉⲩⲥⲉⲓ ⲛϣⲟⲣⲡ . ⲛⲛⲁⲛⲟⲩⲥ ⲅⲁⲣ ⲁⲛ ⲉϫⲓ ⲙⲡⲟⲉⲓⲕ ⲛⲛϣⲏⲣⲉ ⲉⲛⲟϫϥ ⲛⲛⲉⲩϩⲟⲟⲣ . ⲛⲧⲟⲥ ⲇⲉ
ⲁⲥⲟⲩⲱϣⲃ ⲉⲥϫⲱ ⲙⲙⲟⲥ ⲛⲁϥ ϫⲉ ⲥⲉ ⲡϫⲟⲉⲓⲥ . ⲛⲕⲉⲟⲩϩⲟⲟⲣ ϣⲁⲩⲟⲩⲱⲙ ⲉⲃⲟⲗ ϩⲛⲛⲥⲣⲉϥⲣⲓϥⲉ
ϩⲁⲧⲉⲧⲣⲁⲡⲉⲍⲁ ⲛⲛϣⲏⲣⲉ . ⲁⲩⲱ ⲡⲉϫⲁϥ ⲛⲁⲥ ϫⲉⲃⲱⲕ ⲉⲧⲃⲉⲡⲉⲓϣⲁϫⲉ ⲁⲡⲇⲁⲓⲙⲱⲛⲓⲟⲛ ⲉⲓ ⲉⲃⲟⲗ
ϩⲛⲧⲟⲩϣⲉⲉⲣⲉ . ⲛⲧⲉⲣⲉⲥⲃⲱⲕ ⲇⲉ ⲉⲡⲉⲥⲏⲓ ⲁⲥϩⲉ ⲉⲧⲉϣⲉⲉⲣⲉ ⲉⲥⲛⲏϫ ϩⲓⲡⲉϭⲗⲟϭ ⲉⲁⲡⲇⲁⲓⲙⲱⲛⲓⲟⲛ ⲗⲟ
ϩⲓⲱⲱⲥ . ⲛⲧⲉⲣⲉϥⲉⲓ ⲟⲛ ⲉⲃⲟⲗ ϩⲛⲛⲧⲟϣ ⲛⲧⲩⲣⲟⲥ . ⲁϥⲃⲱⲕ ⲉⲃⲟⲗ ϩⲓⲧⲛⲥⲓⲇⲱⲛ ⲉⲑⲁⲗⲁⲥⲥⲁ
ⲛⲧⲅⲁⲗⲓⲗⲁⲓⲁ ϩⲛⲧⲙⲏⲧⲉ ⲛⲛⲧⲟϣ ⲛⲧⲇⲉⲕⲁⲡⲟⲗⲓⲥ ⲁⲩⲱ ⲁⲩⲉⲓⲛⲉ ⲛⲁϥ ⲛⲟⲩⲁⲗ ⲛⲙⲡⲟ . ⲁⲩⲱ ⲁⲩⲥⲉⲡⲥⲱⲡϥ
ϫⲉⲕⲁⲁⲥ ⲉϥⲉⲕⲁⲧⲟⲟⲧϥ ϩⲓϫⲱϥ . ⲛⲧⲉⲣⲉϥⲛⲧϥ ⲇⲉ ⲉⲃⲟⲗ ⲟⲩⲧⲉⲡⲙⲏⲏϣⲉ . ⲁϥϫⲓⲧϥ ⲉⲩⲥⲁ
ⲁϥⲛⲉϫⲛⲉϥⲧⲏⲏⲃⲉ ⲉϩⲟⲩⲛ ⲉⲛⲉϥⲙⲁⲁϫⲉ . ⲁⲩⲱ ⲛⲧⲉⲣⲉϥⲛⲉϫⲧⲁϥ ⲉϩⲟⲩⲛ ⲉϩⲣⲁϥ ⲁϥϫⲱϩ ⲉⲡⲉϥⲗⲁⲥ ⲁⲩⲱ
ⲛⲧⲉⲣⲉϥϥⲓⲉⲓⲁⲧϥ ⲉϩⲣⲁⲓ ⲉⲧⲡⲉ ⲁϥⲁϣⲁϩⲟⲙ ⲁⲩⲱ ⲡⲉϫⲁϥ ⲛⲁϥ ϫⲉⲉⲡⲫⲁⲑⲁ . ⲉⲧⲉⲡⲁⲓ ⲡⲉ ⲟⲩⲱⲛ . ⲁⲩⲱ
ⲛⲉϥⲙⲁⲁϫⲉ ⲁⲩⲟⲩⲱⲛ ⲁⲩⲱ ⲁⲥⲟⲩⲱⲛ ⲛϭⲓⲧⲙⲣⲣⲉ ⲙⲡⲉϥⲗⲁⲥ ⲁϥϣⲁϫⲉ ⲕⲁⲗⲱⲥ ⲁⲩⲱ ⲁϥϩⲱⲛ ⲉⲧⲟⲟⲧⲟⲩ
ϫⲉⲕⲁⲁⲥ ⲛⲛⲉⲩϫⲟⲟⲥ ⲗⲁⲁⲩ ϩⲟⲥⲟⲛ ⲇⲉ ⲁϥϩⲱⲛ ⲉⲧⲟⲟⲧⲟⲩ ⲛⲧⲟⲟⲩ ⲛϩⲟⲩⲟ ⲟⲛ ⲉⲩϯ ⲙⲡⲉϥⲥⲟⲉⲓⲧ ⲁⲩⲱ
ⲛⲉⲩⲣϣⲡⲏⲣⲉ ⲉⲙⲁⲧⲉ ⲉⲩϫⲱ ⲙⲙⲟⲥ ϫⲉⲕⲁⲗⲱⲥ ϩⲱⲃ ⲛⲓⲙ ⲁϥⲁⲁⲩ ϩⲱⲥⲧⲉ ⲛϥⲧⲉⲛⲕⲉⲁⲗ ⲥⲱⲧⲙ ⲁⲩⲱ ⲛⲉⲙⲡⲟ
ⲛϥⲧⲣⲉⲩϣⲁϫⲉ . 

ⲡⲁⲩⲗⲟⲥ ⲡⲁⲡⲟⲥⲧⲟⲗⲟⲥ ⲉⲧⲧⲁϩⲙ ⲙⲡⲉⲭⲣⲓⲥⲧⲟⲥ ⲓⲏⲥⲟⲩⲥ ϩⲓⲧⲙⲡⲟⲩⲱϣ ⲙⲡⲛⲟⲩⲧⲉ ⲙⲛⲥⲱⲥⲑⲉⲛⲏⲥ ⲡⲥⲟⲛ
ⲉⲩⲥϩⲁⲓ ⲛⲧⲉⲕⲕⲗⲏⲥⲓⲁ ⲙⲡⲛⲟⲩⲧⲉ ⲧⲁⲓ ⲉⲧϣⲟⲟⲡ ϩⲛⲕⲟⲣⲓⲛⲑⲟⲥ . ⲛⲉⲧⲧⲃⲃⲏⲩ ϩⲙⲡⲉⲭⲣⲓⲥⲧⲟⲥ ⲓⲏⲥⲟⲩⲥ
ⲛⲉⲧⲧⲁϩⲙ ⲉⲧⲟⲩⲁⲁⲃ . ⲙⲛⲟⲩⲟⲛ ⲛⲓⲙ ⲉⲧⲉⲡⲓⲕⲁⲗⲉⲓ ⲙⲡⲣⲁⲛ ⲙⲡⲉⲛϫⲟⲉⲓⲥ ⲓⲏⲥⲟⲩⲥ ⲡⲉⲭⲣⲓⲥⲧⲟⲥ ϩⲙⲙⲁ
ⲛⲓⲙ ⲛⲧⲁⲩ ⲛⲙⲙⲁⲛ . ⲧⲉⲭⲁⲣⲓⲥ ⲛⲏⲧⲛ ⲙⲛⲧⲉⲓⲣⲏⲛⲏ ⲉⲃⲟⲗ ϩⲓⲧⲙⲡⲛⲟⲩⲧⲉ ⲡⲉⲛⲉⲓⲱⲧ ⲙⲛⲡⲉⲛϫⲟⲉⲓⲥ
ⲓⲏⲥⲟⲩⲥ ⲡⲉⲭⲣⲓⲥⲧⲟⲥ . ϯϣⲡϩⲙⲟⲧ ⲛⲧⲙⲡⲁⲛⲟⲩⲧⲉ ⲛⲟⲩⲟⲉⲓϣ ⲛⲓⲙ ϩⲁⲣⲱⲧⲛ ⲉϩⲣⲁⲓ ⲉϫⲛⲧⲉⲭⲁⲣⲓⲥ
ⲙⲡⲛⲟⲩⲧⲉ ⲧⲁⲓ ⲉⲛⲧⲁⲩⲧⲁⲁⲥ ⲛⲏⲧⲛ ϩⲙⲡⲉⲭⲣⲓⲥⲧⲟⲥ ⲓⲏⲥⲟⲩⲥ . ϫⲉϩⲛϩⲱⲃ ⲛⲓⲙ ⲁⲧⲉⲧⲛⲣⲣⲙⲙⲁⲟ ⲛϩⲏⲧϥ .
ϩⲛϣⲁϫⲉ ⲛⲓⲙ ⲙⲛⲥⲟⲟⲩⲛ ⲛⲓⲙ ⲕⲁⲧⲁⲧϩⲉ ⲉⲛⲧⲁⲧⲙⲛⲧⲙⲛⲧⲣⲉ ⲙⲡⲛⲟⲩⲧⲉ ⲧⲁϫⲣⲟ ⲛϩⲏⲧⲧⲏⲩⲧⲛ . ϩⲱⲥⲧⲉ
ⲉⲧⲙⲧⲣⲉⲧⲛϣⲱⲱⲧ ⲛⲗⲁⲁⲩ ⲛϩⲙⲟⲧ ⲉⲧⲉⲧⲛϭⲱϣⲧ ϩⲏⲧϥ ⲙⲡϭⲱⲗⲡ ⲉⲃⲟⲗ ⲙⲡⲉⲛϫⲟⲉⲓⲥ ⲓⲏⲥⲟⲩⲥ ⲡⲉⲭⲣⲓⲥⲧⲟⲥ
ⲡⲁⲓ ⲉⲧⲛⲁⲧⲁϫⲣⲉⲧⲏⲩⲧⲛ ⲉⲧⲉⲧⲛϫⲏⲕ ⲉⲃⲟⲗ ⲉⲙⲛⲛⲟⲃⲉ ϫⲓ ⲉϩⲟⲩⲛ ⲉⲣⲱⲧⲛ ϣⲁⲡⲉϩⲟⲟⲩ ⲙⲡⲉⲛϫⲟⲉⲓⲥ
ⲓⲏⲥⲟⲩⲥ ⲡⲉⲭⲣⲓⲥⲧⲟⲥ . ⲟⲩⲡⲓⲥⲧⲟⲥ ⲡⲉ ⲡⲛⲟⲩⲧⲉ ⲡⲁⲓ ⲉⲛⲧⲁϥⲧⲉϩⲙⲧⲏⲩⲧⲛ ⲉⲃⲟⲗ ϩⲓⲧⲟⲟⲧϥ ⲉⲧⲕⲟⲓⲛⲱⲛⲓⲁ
ⲙⲡⲉϥϣⲏⲣⲉ ⲓⲏⲥⲟⲩⲥ ⲡⲉⲭⲣⲓⲥⲧⲟⲥ ⲡⲉⲛϫⲟⲉⲓⲥ . ⲧⲛⲡⲁⲣⲁⲕⲁⲗⲉⲓ ⲇⲉ ⲙⲙⲱⲧⲛ ⲛⲉⲥⲛⲏⲩ ϩⲓⲧⲙⲡⲣⲁⲛ
ⲙⲡⲉⲛϫⲟⲉⲓⲥ ⲓⲏⲥⲟⲩⲥ ⲡⲉⲭⲣⲓⲥⲧⲟⲥ ϫⲉⲕⲁⲁⲥ ⲉⲧⲉⲧⲛⲉϫⲱ ⲙⲡⲓϣⲁϫⲉ ⲛⲟⲩⲱⲧ ⲧⲏⲣⲧⲛ . ⲛⲧⲉⲧⲙⲡⲱⲣϫ ϣⲱⲡⲉ
ⲛϩⲏⲧⲧⲏⲩⲧⲛ . ⲛⲧⲉⲧⲛϣⲱⲡⲉ ⲇⲉ ⲉⲧⲉⲧⲛⲥⲃⲧⲱⲧ ϩⲙⲡⲓϩⲏⲧ ⲛⲟⲩⲱⲧ ⲙⲛϯⲅⲛⲱⲙⲏ ⲛⲟⲩⲱⲧ . ⲁⲩⲧⲁⲙⲟⲓ ⲅⲁⲣ
ⲉⲧⲃⲉⲧⲏⲩⲧⲛ ⲛⲁⲥⲛⲏⲩ ⲉⲃⲟⲗ ϩⲓⲧⲟⲟⲧⲟⲩ ⲛⲛⲁⲭⲗⲟⲏ ϫⲉⲟⲩⲛϩⲉⲛϯⲧⲱⲛ ⲛϩⲏⲧⲧⲏⲩⲧⲛ . ϯϫⲱ ⲇⲉ ⲙⲡⲁⲓ
ϫⲉⲡⲟⲩⲁ ⲡⲟⲩⲁ ⲙⲙⲱⲧⲛ ϫⲱ ⲙⲙⲟⲥ ϫⲉⲁⲛⲟⲕ ⲙⲉⲛ ⲁⲛⲅⲡⲁⲡⲁⲩⲗⲟⲥ ⲁⲛⲟⲕ ⲇⲉ ⲁⲛⲅⲡⲁⲁⲡⲟⲗⲗⲱ ⲁⲛⲟⲕ ⲇⲉ
ⲁⲛⲅⲡⲁⲕⲏⲫⲁⲥ ⲁⲛⲟⲕ ⲇⲉ ⲁⲛⲅⲡⲁⲡⲉⲭⲣⲓⲥⲧⲟⲥ . ⲙⲏ ⲛⲧⲁⲩⲡⲱϣ ⲙⲡⲉⲭⲣⲓⲥⲧⲟⲥ . ⲙⲏ ⲛⲧⲁⲩⲥⲧⲁⲩⲣⲟⲩ
ⲙⲡⲁⲩⲗⲟⲥ ϩⲁⲣⲱⲧⲛ . ⲏ ⲛⲧⲁⲧⲉⲧⲛϫⲓⲃⲁⲡⲧⲓⲥⲙⲁ ⲉⲡⲣⲁⲛ ⲙⲡⲁⲩⲗⲟⲥ . ϯϣⲡϩⲙⲟⲧ ϫⲉⲙⲡⲓⲃⲁⲡⲧⲓⲍⲉ ⲛⲗⲁⲁⲩ
ⲙⲙⲱⲧⲛ ⲛⲥⲁⲕⲣⲓⲥⲡⲟⲥ ⲙⲛⲅⲁⲓⲟⲥ . ϫⲉⲕⲁⲁⲥ ⲛⲛⲉⲟⲩⲁ ϫⲟⲟⲥ ϫⲉⲛⲧⲁⲧⲉⲧⲛⲃⲁⲡⲧⲓⲍⲉ ⲉⲡⲁⲣⲁⲛ .
ⲁⲓⲃⲁⲡⲧⲓⲍⲉ ⲇⲉ ⲙⲡⲕⲉⲏⲓ ⲛⲥⲧⲉⲫⲁⲛⲁ ⲙⲛⲛⲥⲱⲥ ϭⲉ ⲛϯⲥⲟⲟⲩⲛ ⲁⲛ ϫⲉ ⲁⲓⲃⲁⲡⲧⲓⲍⲉ ⲛϭⲉ .
ⲛⲧⲁⲡⲉⲭⲣⲓⲥⲧⲟⲥ ⲅⲁⲣ ⲧⲛⲛⲟⲟⲩⲧ ⲁⲛ ⲉⲃⲁⲡⲧⲓⲍⲉ ⲁⲗⲗⲁ ⲉⲉⲩⲁⲅⲅⲉⲗⲓⲍⲉ ϩⲛⲟⲩⲥⲟⲫⲓⲁ ⲁⲛ ⲛϣⲁϫⲉ ϫⲉⲕⲁⲁⲥ
ⲛⲛⲉϥϣⲱⲡⲉ ⲉϥϣⲟⲩⲉⲓⲧ ⲛϭⲓⲡⲉⲥⲧⲁⲩⲣⲟⲥ ⲙⲡⲉⲭⲣⲓⲥⲧⲟⲥ . ⲡϣⲁϫⲉ ⲅⲁⲣ ⲙⲡⲉⲥⲧⲁⲩⲣⲟⲥ ⲟⲩⲙⲛⲧⲥⲟϭ ⲙⲉⲛ ⲡⲉ
ⲛⲛⲉⲧⲛⲁϩⲉ ⲉⲃⲟⲗ . ⲛⲁⲛ ⲇⲉ ⲛⲉⲧⲛⲁⲟⲩϫⲁⲓ . ⲟⲩϭⲟⲙ ⲛⲧⲉⲡⲛⲟⲩⲧⲉ ⲡⲉ . ϥⲥⲏϩ ⲅⲁⲣ ϫⲉϯⲛⲁⲧⲁⲕⲟ
ⲛⲧⲥⲟⲫⲓⲁ ⲛⲛⲥⲟⲫⲟⲥ . ⲧⲁⲁⲑⲉⲧⲉⲓ ⲛⲧⲙⲛⲧⲥⲁⲃⲉ ⲛⲛⲥⲁⲃⲉⲉⲩ . ⲉϥⲧⲱⲛ ⲥⲟⲫⲟⲥ ⲉϥⲧⲱⲛ ⲅⲣⲁⲙⲙⲁⲧⲉⲩⲥ
ⲉϥⲧⲱⲛ ⲥⲩⲛⲍⲏⲧⲏⲧⲏⲥ ⲛⲧⲉⲡⲉⲓⲁⲓⲱⲛ ⲙⲏ ⲙⲡⲉⲡⲛⲟⲩⲧⲉ ⲉⲓⲣⲉ ⲛⲧⲥⲟⲫⲓⲁ ⲙⲡⲕⲟⲥⲙⲟⲥ ⲛⲥⲟϭ . ⲉⲡⲉⲓⲇⲏ ⲅⲁⲣ
ϩⲛⲧⲥⲟⲫⲓⲁ ⲙⲡⲛⲟⲩⲧⲉ ⲙⲡⲉⲡⲕⲟⲥⲙⲟⲥ ⲥⲟⲩⲛ ⲡⲛⲟⲩⲧⲉ ϩⲓⲧⲛⲧⲥⲟⲫⲓⲁ . ⲁϥⲣϩⲛⲁϥ ⲇⲉ ⲛϭⲓⲡⲛⲟⲩⲧⲉ
ⲉⲧⲟⲩϫⲉⲛⲉⲧⲡⲓⲥⲧⲉⲩⲉ ϩⲓⲧⲛⲧⲙⲛⲧⲥⲟϭ ⲙⲡⲧⲁϣⲉⲟⲉⲓϣ . ⲉⲡⲉⲓⲇⲏ ⲛⲓⲟⲩⲇⲁⲓ ϩⲉⲛⲙⲁⲉⲓⲛ ⲛⲉⲧⲟⲩⲁⲓⲧⲉⲓ
ⲙⲙⲟⲟⲩ . ⲛϩⲉⲗⲗⲏⲛ ⲇⲉ ⲉⲩϣⲓⲛⲉ ⲛⲥⲁⲟⲩⲥⲟⲫⲓⲁ . ⲁⲛⲟⲛ ⲇⲉ ⲉⲛⲧⲁϣⲉⲟⲉⲓϣ ⲙⲡⲉⲭⲣⲓⲥⲧⲟⲥ ⲉⲁⲩⲥⲧⲁⲩⲣⲟⲩ
ⲙⲙⲟϥ . ⲛⲓⲟⲩⲇⲁⲓ ⲙⲉⲛ ⲟⲩⲥⲕⲁⲛⲇⲁⲗⲟⲛ ⲛⲁⲩ ⲡⲉ . ⲟⲩⲙⲛⲧⲥⲟϭ ⲇⲉ ⲡⲉ ⲛⲛϩⲉⲑⲛⲟⲥ . ⲛⲓⲟⲩⲇⲁⲓ ⲇⲉ
ⲉⲧⲧⲁϩⲙ ⲙⲛⲛϩⲉⲗⲗⲏⲛ ⲡⲉⲭⲣⲓⲥⲧⲟⲥ ⲟⲩϭⲟⲙ ⲛⲁⲩ ⲛⲧⲉⲡⲛⲟⲩⲧⲉ ⲡⲉ . ⲁⲩⲱ ⲥⲟⲫⲓⲁ ⲛⲧⲉⲡⲛⲟⲩⲧⲉ ⲡⲉ .
ϫⲉⲧⲙⲛⲧⲥⲟϭ ⲛⲧⲉⲡⲛⲟⲩⲧⲉ ⲟⲩⲙⲛⲧⲥⲁⲃⲉ ⲧⲉ ⲛϩⲟⲩⲟ ⲉⲛⲣⲱⲙⲉ . ⲁⲩⲱ ⲧⲙⲛⲧϭⲱⲃ ⲛⲧⲉⲡⲛⲟⲩⲧⲉ ⲥϫⲟⲟⲣ
ⲛϩⲟⲩⲟ ⲉⲛⲣⲱⲙⲉ . ⲧⲉⲧⲛϭⲱϣⲧ ⲅⲁⲣ ⲉⲡⲉⲧⲛⲧⲱϩⲙ ⲛⲁⲥⲛⲏⲩ ϫⲉⲙⲛϩⲁϩ ⲛⲥⲟⲫⲟⲥ ⲛϩⲏⲧϥ ⲕⲁⲧⲁⲥⲁⲣⲝ .
ⲙⲛϩⲁϩ ⲛⲇⲩⲛⲁⲧⲟⲥ . ⲙⲛϩⲁϩ ⲛⲉⲩⲅⲉⲛⲏⲥ . ⲁⲗⲗⲁ ⲛⲥⲟϭ ⲛⲧⲉⲡⲕⲟⲥⲙⲟⲥ ⲛⲉⲛⲧⲁⲡⲛⲟⲩⲧⲉ ⲥⲟⲧⲡⲟⲩ ϫⲉⲕⲁⲁⲥ
ⲉϥⲉϯϣⲓⲡⲉ ⲛⲛⲥⲁⲃⲉⲉⲩ . ⲁⲩⲱ ⲛϭⲱⲃ ⲛⲧⲉⲡⲕⲟⲥⲙⲟⲥ ⲛⲉⲛⲧⲁⲡⲛⲟⲩⲧⲉ ⲥⲟⲧⲡⲟⲩ . ϫⲉⲕⲁⲁⲥ ⲉϥⲉϯϣⲓⲡⲉ
ⲛⲛϫⲱⲱⲣⲉ . ⲁⲩⲱ ⲛϩⲏⲕⲉ ⲛⲧⲉⲡⲕⲟⲥⲙⲟⲥ ⲙⲛⲛⲉⲧⲥⲟϣϥ ⲛⲉⲛⲧⲁⲡⲛⲟⲩⲧⲉ ⲥⲟⲧⲡⲟⲩ . ⲛⲉⲧⲉⲛⲥⲉϣⲟⲟⲡ ⲁⲛ .
ϫⲉⲕⲁⲁⲥ ⲉϥⲉⲕⲁⲧⲁⲣⲅⲉⲓ ⲛⲛⲉⲧϣⲟⲟⲡ . ϫⲉⲛⲛⲉⲗⲁⲁⲩ ⲛⲥⲁⲣⲝ ϣⲟⲩϣⲟⲩ ⲙⲙⲟϥ ⲙⲡⲉⲙⲧⲟ ⲉⲃⲟⲗ ⲙⲡⲛⲟⲩⲧⲉ .
ⲛⲧⲱⲧⲛ ⲇⲉ ⲛⲧⲉⲧⲛ ϩⲉⲛⲉⲃⲟⲗ ⲛϩⲏⲧϥ ϩⲙⲡⲉⲭⲣⲓⲥⲧⲟⲥ ⲓⲏⲥⲟⲩⲥ ⲡⲁⲓ ⲉⲛⲧⲁϥϣⲱⲡⲉ ⲛⲁⲛ ⲛⲥⲟⲫⲓⲁ ⲉⲃⲟⲗ
ϩⲓⲧⲙⲡⲛⲟⲩⲧⲉ ⲛⲇⲓⲕⲁⲓⲟⲥⲩⲛⲏ ⲁⲩⲱ ⲛⲧⲃⲃⲟ ⲁⲩⲱ ⲛⲥⲱⲧⲉ . ϫⲉⲕⲁⲁⲥ ⲕⲁⲧⲁⲧϩⲉ ⲉⲧⲥⲏϩ ϫⲉⲡⲉⲧϣⲟⲩϣⲟⲩ
ⲙⲙⲟϥ ⲙⲁⲣⲉϥϣⲟⲩϣⲟⲩ ⲙⲙⲟϥ ϩⲙⲡϫⲟⲉⲓⲥ . 

ⲁⲛⲟⲕ ⲇⲉ ϩⲱ ⲛⲧⲉⲣⲓⲉⲓ ϣⲁⲣⲱⲧⲛ ⲛⲁⲥⲛⲏⲩ ⲛⲧⲁⲓⲉⲓ ϩⲛⲟⲩϫⲓⲥⲉ ⲁⲛ ⲛϣⲁϫⲉ ⲏ ⲛⲥⲟⲫⲓⲁ ⲉⲓϫⲱ ⲉⲣⲱⲧⲛ
ⲛⲧⲙⲛⲧⲙⲛⲧⲣⲉ ⲙⲡⲛⲟⲩⲧⲉ . ⲙⲡⲓⲙⲉⲉⲩⲉ ⲅⲁⲣ ϫⲉϯⲥⲟⲟⲩⲛ ⲛⲗⲁⲁⲩ ⲛϩⲏⲧⲧⲏⲩⲧⲛ ⲛⲥⲁⲓⲏⲥⲟⲩⲥ ⲡⲉⲭⲣⲓⲥⲧⲟⲥ
ⲁⲩⲱ ⲡⲁⲓ ⲉⲁⲩⲥⲧⲁⲩⲣⲟⲩ ⲙⲙⲟϥ . ⲁⲛⲟⲕ ϩⲱ ⲛⲧⲁⲓⲉⲓ ϣⲁⲣⲱⲧⲛ ϩⲛⲟⲩⲙⲛⲧϭⲱⲃ . ⲙⲛⲟⲩϩⲟⲧⲉ . ⲙⲛⲟⲩⲥⲧⲱⲧ
ⲉⲛⲁϣⲱϥ . ⲁⲩⲱ ⲡⲁϣⲁϫⲉ ⲙⲛⲡⲁⲧⲁϣⲉⲟⲉⲓϣ ⲛⲧⲁϥϣⲱⲡⲉ ⲁⲛ ϩⲛⲟⲩⲡⲉⲓⲑⲉ ⲛⲥⲟⲫⲓⲁ ⲛϣⲁϫⲉ . ⲁⲗⲗⲁ
ϩⲛⲟⲩⲟⲩⲱⲛϩ ⲉⲃⲟⲗ ⲙⲡⲛⲉⲩⲙⲁ ϩⲓϭⲟⲙ . ϫⲉⲕⲁⲁⲥ ⲛⲛⲉⲛⲉⲧⲛⲡⲓⲥⲧⲓⲥ ϣⲱⲡⲉ ϩⲛⲟⲩⲡⲉⲓⲑⲉ ⲛⲥⲟⲫⲓⲁ ⲛⲣⲱⲙⲉ
ⲁⲗⲗⲁ ϩⲛⲟⲩϭⲟⲙ ⲛⲧⲉⲡⲛⲟⲩⲧⲉ . ⲉⲛϣⲁϫⲉ ⲇⲉ ⲛⲟⲩⲥⲟⲫⲓⲁ ϩⲛⲛⲧⲉⲗⲉⲓⲟⲥ ⲟⲩⲥⲟⲫⲓⲁ ⲇⲉ ⲉⲛⲧⲁⲡⲉⲓⲁⲓⲱⲛ ⲁⲛ
ⲧⲉ ⲟⲩⲇⲉ ⲛⲧⲁⲛⲁⲣⲭⲱⲛ ⲁⲛ ⲧⲉ ⲙⲡⲉⲓⲁⲓⲱⲛ ⲛⲁⲓ ⲉⲧⲛⲁⲟⲩⲱⲥϥ . ⲁⲗⲗⲁ ⲉⲛϣⲁϫⲉ ⲛⲟⲩⲥⲟⲫⲓⲁ ⲛⲧⲉⲡⲛⲟⲩⲧⲉ
ϩⲛⲟⲩⲙⲩⲥⲧⲏⲣⲓⲟⲛ . ⲧⲁⲓ ⲉⲧϩⲏⲡ ⲧⲉⲛⲧⲁⲡⲛⲟⲩⲧⲉ ⲡⲟⲣϫⲥ ⲉⲃⲟⲗ ϩⲁⲧϩⲏ ⲛⲛⲁⲓⲱⲛ ⲉⲡⲉⲛⲉⲟⲟⲩ . ⲧⲁⲓ
ⲉⲧⲉⲙⲡⲉⲗⲁⲁⲩ ⲛⲁⲣⲭⲱⲛ ⲛⲧⲉⲡⲉⲓⲁⲓⲱⲛ ⲥⲟⲩⲱⲛⲥ . ⲉⲛⲉⲛⲧⲁⲩⲥⲟⲩⲱⲛⲥ ⲅⲁⲣ ⲛⲉⲩⲛⲁⲥⲧⲁⲩⲣⲟⲩ ⲁⲛ ⲡⲉ
ⲙⲡϫⲟⲉⲓⲥ ⲙⲡⲉⲟⲟⲩ . ⲁⲗⲗⲁ ⲕⲁⲧⲁⲧϩⲉ ⲉⲧⲥⲏϩ ϫⲉⲛⲉⲧⲉⲙⲡⲉⲃⲁⲗ ⲛⲁⲩ ⲉⲣⲟⲟⲩ . ⲛⲉⲧⲉⲙⲡⲉⲙⲁⲁϫⲉ ⲥⲟⲧⲙⲟⲩ
. ⲛⲉⲧⲉⲙⲡⲟⲩⲁⲗⲉ ⲉϩⲣⲁⲓ ⲉϫⲙⲡϩⲏⲧ ⲛⲣⲱⲙⲉ ⲛⲁⲓ ⲉⲛⲧⲁⲡⲛⲟⲩⲧⲉ ⲥⲃⲧⲱⲧⲟⲩ ⲛⲛⲉⲧⲙⲉ ⲙⲙⲟϥ . ⲁⲡⲛⲟⲩⲧⲉ
ⲅⲁⲣ ϭⲟⲗⲡⲟⲩ ⲛⲁⲛ ⲉⲃⲟⲗ ϩⲓⲧⲙⲡⲉⲡⲛⲉⲩⲙⲁ . ⲡⲉⲡⲛⲉⲩⲙⲁ ⲅⲁⲣ ϩⲟⲧϩⲧ ⲛⲛⲕⲁ ⲛⲓⲙ ⲁⲩⲱ ⲛⲉⲧϩⲏⲡ
ⲛⲧⲉⲡⲛⲟⲩⲧⲉ . ⲛⲓⲙ ⲅⲁⲣ ⲛⲣⲱⲙⲉ ⲡⲉⲧⲥⲟⲟⲩⲛ ⲛⲛⲁⲡⲣⲱⲙⲉ ⲉⲓⲙⲏⲧⲓ ⲡⲉⲡⲛⲉⲩⲙⲁ ⲙⲡⲣⲱⲙⲉ ⲉⲧⲛϩⲏⲧϥ . ⲧⲁⲓ
ⲟⲛ ⲧⲉ ⲧϩⲉ ⲛⲛⲁⲡⲛⲟⲩⲧⲉ ⲙⲡⲉⲗⲁⲁⲩ ⲥⲟⲩⲱⲛⲟⲩ ⲛⲥⲁⲡⲉⲡⲛⲉⲩⲙⲁ ⲙⲡⲛⲟⲩⲧⲉ . ⲁⲛⲟⲛ ⲇⲉ ⲛⲧⲁⲛϫⲓ ⲁⲛ
ⲙⲡⲉⲡⲛⲉⲩⲙⲁ ⲙⲡⲉⲓⲕⲟⲥⲙⲟⲥ . ⲁⲗⲗⲁ ⲡⲉⲡⲛⲉⲩⲙⲁ ⲡⲉⲃⲟⲗ ⲙⲡⲛⲟⲩⲧⲉ . ϫⲉⲕⲁⲁⲥ ⲉⲛⲉⲉⲓⲙⲉ ⲉⲛⲉⲛⲧⲁⲡⲛⲟⲩⲧⲉ
ⲭⲁⲣⲓⲍⲉ ⲙⲙⲟⲟⲩ ⲛⲁⲛ . ⲉⲧⲉⲛⲁⲓ ⲛⲉⲧⲛϣⲁϫⲉ ⲛϩⲏⲧⲟⲩ ϩⲛϩⲉⲛϣⲁϫⲉ ⲁⲛ ⲛϯⲥⲃⲱ ⲛⲥⲟⲫⲓⲁ ⲛⲣⲱⲙⲉ ⲁⲗⲗⲁ
ϩⲛϩⲉⲛϯⲥⲃⲱ ⲙⲡⲛⲉⲩⲙⲁ ⲉⲛϣⲱⲛⲃ ⲛϩⲉⲛⲡⲛⲉⲩⲙⲁⲧⲓⲕⲟⲛ ⲉϩⲉⲛⲡⲛⲉⲩⲙⲁⲧⲓⲕⲟⲥ . ⲟⲩⲯⲩⲭⲓⲕⲟⲥ ⲇⲉ ⲛⲣⲱⲙⲉ
ⲙⲉϥϣⲱⲡ ⲉⲣⲟϥ ⲛⲛⲁⲡⲉⲡⲛⲉⲩⲙⲁ ⲙⲡⲛⲟⲩⲧⲉ . ⲟⲩⲙⲛⲧⲥⲟϭ ⲅⲁⲣ ⲛⲁϥ ⲧⲉ . ⲁⲩⲱ ⲙⲛϭⲟⲙ ⲙⲙⲟϥ ⲉⲉⲓⲙⲉ
ϫⲉⲥⲉⲁⲛⲁⲕⲣⲓⲛⲉ ⲙⲙⲟϥ ⲡⲛⲉⲩⲙⲁⲧⲓⲕⲱⲥ . ⲡⲉⲡⲛⲉⲩⲙⲁⲧⲓⲕⲟⲥ ⲇⲉ ϣⲁϥⲁⲛⲁⲕⲣⲓⲛⲉ ⲙⲉⲛ ⲛⲟⲩⲟⲛ ⲛⲓⲙ .
ⲛⲧⲟϥ ⲇⲉ ⲙⲉⲣⲉⲗⲁⲁⲩ ⲁⲛⲁⲕⲣⲓⲛⲉ ⲙⲙⲟϥ . ⲛⲓⲙ ⲅⲁⲣ ⲡⲉⲛⲧⲁϥⲥⲟⲩⲛ ⲡϩⲏⲧ ⲙⲡϫⲟⲉⲓⲥ ⲡⲁⲓ
ⲉⲧⲛⲁⲧⲥⲉⲃⲉⲉⲓⲁⲧϥ ⲉⲃⲟⲗ . ⲁⲛⲟⲛ ⲇⲉ ⲟⲩⲛⲧⲁⲛ ⲙⲙⲁⲩ ⲙⲡⲙⲉⲉⲩⲉ ⲙⲡⲉⲭⲣⲓⲥⲧⲟⲥ . 

ⲧⲛⲇⲟⲅⲙⲁⲧⲓⲍⲉ ϩⲙⲡⲕⲟⲥⲙⲟⲥ ⲛⲧϩⲉ ⲛⲛⲉⲧⲟⲛϩ · ⲙⲡⲣϫⲱϩ ⲟⲩⲧⲉ ⲙⲡⲣϫⲓϯⲡⲉ . ⲟⲩⲧⲉ ⲙⲡⲣϩⲱⲛ ⲉϩⲟⲩⲛ ·
ⲉⲧⲉⲡⲁⲓ ⲡⲉ ϫⲉⲁⲛⲉⲓ ⲉⲃⲟⲗ ϩⲛⲛⲛⲟⲃⲉ ⲙⲡⲕⲟⲥⲙⲟⲥ ⲉⲁⲛⲕⲁⲁⲩ ⲛⲥⲱⲛ · ⲁϩⲣⲟⲛ ⲟⲛ ⲉⲛⲕⲧⲟ ⲙⲙⲟⲛ
ⲉⲛϭⲗⲟⲙⲗⲙ ϩⲣⲁⲓ ⲛϩⲏⲧⲟⲩ · ϩⲙⲡⲁⲓ ⲟⲛ ⲉⲛⲧⲁϥϫⲟⲟⲥ ϫⲉⲙⲡⲓⲟⲩⲟⲉⲓϣ ⲅⲁⲣ ⲛⲉⲧⲉⲧⲛⲟ ⲛⲕⲁⲕⲉ ⲡⲉ ·
ⲧⲉⲛⲟⲩ ⲇⲉ ⲛⲟⲩⲟⲉⲓⲛ ϩⲙⲡϫⲟⲉⲓⲥ · ⲙⲟⲟϣⲉ ϩⲱⲥ ϣⲏⲣⲉ ⲙⲡⲟⲩⲟⲉⲓⲛ · ⲉⲣⲉⲡⲕⲁⲣⲡⲟⲥ ⲅⲁⲣ ⲙⲡⲟⲩⲟⲉⲓⲛ
ϩⲙⲡⲉⲧⲛⲁⲛⲟⲩϥ ⲛⲓⲙ ⲙⲛⲧⲇⲓⲕⲁⲓⲟⲥⲩⲛⲏ ⲙⲛⲧⲙⲉ · ⲉⲧⲉⲧⲛⲇⲟⲕⲓⲙⲁⲍⲉ ϫⲉⲟⲩ ⲡⲉⲉⲧⲣⲁⲛⲁϥ ⲙⲡϫⲟⲉⲓⲥ · ⲁⲩⲱ
ⲙⲡⲣⲕⲟⲓⲛⲱⲛⲉⲓ ⲉⲛⲉϩⲃⲏⲩⲉ ⲙⲡⲕⲁⲕⲉ ⲉⲧⲉⲙⲙⲛⲧⲟⲩ ⲕⲁⲣⲡⲟⲥ · ⲛⲧⲉⲧⲛϫⲡⲓⲟⲟⲩ ⲇⲉ ⲛⲧⲟϥ ⲛϩⲟⲩⲟ ·
ⲛⲉⲧⲟⲩⲉⲓⲣⲉ ⲅⲁⲣ ⲙⲙⲟⲟⲩ ⲛϫⲓⲟⲩⲉ , ϩⲉⲛϣⲗⲟϥ ⲛⲉ ⲉⲣⲡⲕⲉ ⲉϫⲟⲟⲩ · ϣⲁⲣⲉϩⲱⲃ ⲇⲉ ⲛⲓⲙ ⲟⲩⲱⲛϩ ⲉⲃⲟⲗ
ⲉⲧⲟⲩϫⲡⲓⲟ ⲙⲙⲟⲟⲩ ϩⲓⲧⲙⲡⲟⲩⲟⲉⲓⲛ · ϩⲱⲃ ⲅⲁⲣ ⲛⲓⲙ ⲉⲧⲟⲩⲟⲛϩ ⲉⲃⲟⲗ ϩⲉⲛⲟⲩⲟⲉⲓⲛ ⲛⲉ · ⲉⲧⲃⲉⲡⲁⲓ
ϩⲱⲱⲛ ⲙⲁⲣⲛϫⲡⲓⲟ ⲛⲛⲉⲛⲙⲛⲧⲥⲟϭ ϩⲣⲁⲓ ⲛϩⲏⲧⲛ ⲙⲛⲙⲙⲉⲉⲩⲉ ⲧⲏⲣⲟⲩ ⲙⲡⲇⲓⲁⲃⲟⲗⲟⲥ ⲉⲧϥⲛⲟⲩϫⲉ ⲙⲙⲟⲟⲩ
ⲉϩⲟⲩⲛ ⲉⲣⲟⲛ · ⲙⲛⲙⲙⲛⲧⲁⲧⲛⲁϩⲧⲉ · ⲙⲛⲙⲙⲟⲥⲧⲉ · ⲛⲧϩⲉ ⲉϣⲁⲩⲧⲣⲉⲛⲙⲉⲉⲩⲉ ⲉⲡⲡⲉⲧϩⲟⲟⲩ ⲉϩⲟⲩⲛ
ⲉⲛⲉⲛⲉⲣⲏⲩ ⲉⲛⲧⲛϩⲁⲧⲛⲛⲉⲛⲉⲣⲏⲩ ⲁⲛ ⲉⲡⲧⲏⲣϥ · ⲁⲩⲱ ⲉⲛϭⲛⲁⲣⲓⲕⲉ ⲉⲛⲉⲛⲉⲣⲏⲩ . ⲁⲩⲱ ⲉⲣⲟⲛ ⲁⲛ
ⲙⲙⲓⲛⲙⲙⲟⲛ · ϩⲱⲥ ⲉⲣⲉⲡⲉⲛⲙⲓϣⲉ ϣⲟⲟⲡ ⲉϩⲟⲩⲛ ⲉⲛⲉⲛⲉⲣⲏⲩ · ⲁⲩⲱ ⲉϥϣⲟⲟⲡ ⲁⲛ ⲟⲩⲃⲉⲛⲁⲣⲭⲏ
ⲙⲛⲛⲉⲝⲟⲩⲥⲓⲁ · ⲟⲩⲃⲉⲛⲕⲟⲥⲙⲟⲕⲣⲁⲧⲱⲣ ⲙⲡⲕⲁⲕⲉ · ⲟⲩⲃⲉⲛⲉⲡⲛⲉⲩⲙⲁⲧⲓⲕⲟⲛ ⲛⲧⲡⲟⲛⲏⲣⲓⲁ ⲉⲧϩⲁⲙⲡⲏⲩⲉ ·
ⲁⲩⲱ ⲟⲩⲃⲉⲥⲛⲟϥ ⲁⲛ ϩⲓⲥⲁⲣⲝ · ⲛⲧϩⲉ ⲉⲛⲧⲁⲡⲁⲡⲟⲥⲧⲟⲗⲟⲥ ϫⲟⲟⲥ ϫⲉϫⲓ ⲛⲏⲧⲛ ⲛⲧⲡⲁⲛϩⲟⲡⲗⲓⲁ ⲙⲡⲛⲟⲩⲧⲉ
ϫⲉⲉⲧⲉⲧⲛⲛⲁϣϭⲙϭⲟⲙ ⲉⲁϩⲉⲣⲁⲧⲧⲏⲩⲧⲛ ⲛⲛⲁϩⲣⲛⲛⲕⲟⲧⲥ ⲙⲡⲇⲓⲁⲃⲟⲗⲟⲥ · ϫⲉⲉⲣⲉⲡⲉⲛⲙⲓϣⲉ ϣⲟⲟⲡ ⲛⲁⲛ ⲁⲛ
ⲟⲩⲃⲉⲥⲛⲟϥ ϩⲓⲥⲁⲣⲝ · ⲉⲧⲃⲉⲡⲁⲓ ϭⲉ ⲣⲟⲉⲓⲥ ⲁⲩⲱ ⲛⲧⲛⲁⲙⲁϩⲧⲉ ⲙⲡⲡⲉⲧⲛⲁⲛⲟⲩϥ · ⲉⲃⲟⲗ ϫⲉⲟⲩⲛϩⲁϩ
ⲉⲩϩⲁⲧⲛⲛⲉⲩⲉⲣⲏⲩ ϩⲙⲡⲥⲱⲙⲁ · ⲉⲩⲟⲩⲏⲩ ⲇⲉ ⲉⲃⲟⲗ ⲛⲛⲉⲩⲉⲣⲏⲩ ϩⲙⲡϩⲏⲧ ⲁⲩⲱ ⲧⲁⲅⲁⲡⲏ · ⲟⲩⲛϩⲁϩ ⲇⲉ ⲟⲛ
ⲉⲩϩⲁⲧⲛⲛⲉⲩⲉⲣⲏⲩ ⲁⲛ ϩⲙⲡⲥⲱⲙⲁ · ⲉⲩϩⲁⲧⲛⲛⲉⲩⲉⲣⲏⲩ ⲛⲛⲁⲩ ⲛⲓⲙ ϩⲛⲧⲁⲅⲁⲡⲏ ⲙⲡⲉⲭⲣⲓⲥⲧⲟⲥ ⲙⲛⲧⲁⲅⲁⲡⲏ
ⲙⲡⲉⲡⲛⲉⲩⲙⲁ ⲁⲩⲱ ⲡⲟⲩⲱϣ ⲛⲓⲏⲥⲟⲩⲥ : ⲛⲧⲱⲧⲛ ⲇⲉ ⲛⲉⲥⲛⲏⲩ ϩⲁⲣⲉϩ ⲁⲩⲱ ⲙⲟⲩⲛ ⲉⲃⲟⲗ ϩⲛⲛⲉⲛⲧⲁⲛⲧⲥⲁⲃⲟ
ⲉⲣⲟⲟⲩ · ⲁⲩⲱ ⲟⲩⲛϩⲁϩ ⲛⲁϫⲓⲥⲃⲱ ⲁⲩⲱ ⲛⲥⲉϯϩⲏⲩ ⲉⲃⲟⲗ ⲙⲙⲱⲧⲛ · ⲛⲧϩⲉ ⲉⲛⲧⲁϥϫⲟⲟⲥ ϫⲉⲙⲁⲣⲟⲩⲛⲁⲩ
ⲉⲛⲉⲧⲛϩⲃⲏⲩⲉ ⲉⲧⲛⲁⲛⲟⲩⲟⲩ ⲛⲥⲉϯⲉⲟⲟⲩ ⲙⲡⲉⲧⲛⲉⲓⲱⲧ ⲉⲧϩⲛⲙⲡⲏⲩⲉ · ⲛⲧϩⲉ ⲅⲁⲣ ⲉⲛⲧⲁⲧⲉⲧⲛⲟⲩⲉϩⲧⲏⲩⲧⲛ
ⲛⲥⲁⲛⲉⲧⲟⲩⲁⲁⲃ ⲧⲏⲣⲟⲩ ϩⲛⲛⲉⲧⲛⲡⲣⲁⲝⲓⲥ · ⲛⲧϩⲉ ⲉⲛⲧⲁϥϫⲟⲟⲥ ϫⲉⲛⲧⲟⲕ ⲇⲉ ⲁⲕⲟⲩⲁϩⲕ ⲛⲥⲁⲧⲁⲥⲃⲱ .
ⲡⲁⲥⲙⲟⲧ ⲡⲁⲧⲱϣ ⲧⲁⲡⲓⲥⲧⲓⲥ · ⲧⲁⲙⲛⲧϩⲁⲣϣϩⲏⲧ · ⲧⲁⲁⲅⲁⲡⲏ · ⲧⲁϩⲩⲡⲟⲙⲟⲛⲏ · ⲛⲁⲇⲓⲱⲅⲙⲟⲥ · ⲛⲁϩⲓⲥⲉ
· ⲟⲩⲉϩ ⲧⲏⲩⲧⲛ ⲟⲛ ⲛⲥⲱⲟⲩ ϩⲙⲡϩⲁⲣⲉϩ ⲉⲛⲉⲧⲛϩⲓⲥⲉ ⲛⲏⲧⲛ · ⲛⲉⲧⲉⲟⲩⲛⲧⲁⲩ ⲅⲁⲣ ⲙⲙⲁⲩ ⲛⲧⲙⲛⲧⲣⲙⲙⲁⲟ
ⲛⲁⲧⲧⲁⲕⲟ ϩⲙⲡⲉⲭⲣⲓⲥⲧⲟⲥ . ⲛⲧⲟⲟⲩ ⲟⲛ ⲛⲉⲧⲏⲡ ⲉⲣⲟⲉⲓⲥ ⲉⲣⲟⲥ ⲛⲁⲩ · ⲉϣϫⲉ ⲛⲉⲧⲉⲟⲩⲛⲧⲁⲩ ⲙⲙⲁⲩ
ⲛⲟⲩⲭⲣⲏⲙⲁ · ⲟⲩⲛⲟⲩⲃ ⲙⲛⲟⲩϩⲁⲧ ⲙⲛϩⲉⲛϩⲩⲡⲁⲣⲭⲟⲛⲧⲁ · ϣⲁⲩⲣⲟⲉⲓⲥ ϫⲉⲛⲛⲉⲛⲗⲏⲥⲧⲏⲥ ϥⲓⲧⲟⲩ ⲛϫⲓⲟⲩⲉ
ⲉⲓⲉ ϣϣⲉ ⲉⲣⲟⲛ ⲛⲟⲩⲏⲣ ⲉⲣⲟⲉⲓⲥ ϫⲉⲛⲛⲉⲡϫⲁϫⲉ ϥⲓ ⲛϫⲓⲟⲩⲉ ⲙⲡⲉⲛⲡⲉⲧⲛⲁⲛⲟⲩϥ ⲉⲧⲛⲉⲓⲣⲉ ⲙⲙⲟϥ · :
ⲛⲉⲛϣⲗⲏⲗ · ⲙⲛⲛⲉⲛⲛⲏⲥⲧⲉⲓⲁ · ⲙⲛⲡⲉⲛⲧⲃⲃⲟ · ⲁⲩⲱ ⲧⲉⲛϩⲩⲡⲟⲙⲟⲛⲏ · ⲙⲡⲓϣⲱϣ ⲅⲁⲣ ⲁⲛ ⲛⲟⲩⲱⲧ ⲡⲉ
ⲡϫⲓⲟⲩⲉ ⲛⲟⲩϩⲁⲧ ⲙⲛⲟⲩⲛⲟⲩⲃ · ⲁⲗⲗⲁ ⲛⲧϩⲉ ⲉⲧⲉⲣⲉⲧⲙⲛⲧⲡⲁⲣⲑⲉⲛⲟⲥ ⲁⲩⲱ ⲧⲙⲛⲧⲙⲟⲛⲁⲭⲟⲥ ⲧⲁⲓⲏⲩ ⲙⲙⲟⲥ
· ⲛⲧⲉⲓϩⲉ ⲟⲛ ϥⲥⲡⲟⲩⲇⲁⲍⲉ ⲉϥⲓⲧⲟⲩ ⲛϫⲓⲟⲩⲉ ⲛϭⲓⲡϫⲁϫⲉ · ⲡⲉⲛⲧⲁϥϫⲡⲟ ⲇⲉ ⲛⲁϥ ⲛϩⲉⲛⲙⲁⲣⲅⲁⲣⲓⲧⲏⲥ .
ⲏ ⲟⲩⲛⲟⲩⲃ . ϣⲁϥⲣⲟⲩϣⲏ ⲛⲣⲟⲉⲓⲥ · ⲉϣϫⲉ ϣⲁⲣⲉⲡϫⲁϫⲉ ⲣⲟⲩϣⲏ ⲛⲣⲟ ⲉⲧⲃⲉⲟⲩⲡⲟⲛⲏⲣⲓⲁ · ⲉⲓⲉ
ϥⲛⲁⲣⲟⲉⲓⲥ ⲛⲟⲩⲏⲣ ⲛϭⲓⲡⲉⲧⲉⲟⲩⲛⲧϥ ⲛⲉⲭⲣⲏⲙⲁ · ϫⲉⲛⲛⲉⲩⲉⲡⲓⲃⲟⲩⲗⲉⲩⲉ ⲉⲣⲟⲟⲩ · ⲙⲁⲣⲛⲣⲡⲙⲉⲉⲩⲉ
ⲛⲛⲉⲛⲧⲁⲡⲉⲛⲉⲓⲱⲧ ϫⲟⲟⲩ ϫⲉϩⲉⲛⲥⲛⲏⲩ ⲕⲁⲧⲁⲡⲉⲛⲃⲓⲟⲥ , ⲉⲩⲛⲏⲥⲧⲉⲩⲉ ⲉⲩϣⲗⲏⲗ ⲇⲉ ⲟⲛ · ⲉⲩⲟ ⲛⲟⲩϣⲏ
ⲛⲣⲟⲉⲓⲥ · ⲉⲩϫⲓϭⲟⲗ ⲇⲉ ⲟⲛ · ⲉⲩⲙⲓϣⲉ · ⲉⲩϯⲧⲱⲛ · ⲉⲩⲕⲣⲙⲣⲙ ⲁⲩⲱ ⲉⲩⲕⲁⲧⲁⲗⲁⲗⲉⲓ · ⲉⲩⲙⲟⲥⲧⲉ ·
ⲉⲩⲙⲟⲟϣⲉ ϩⲛⲟⲩϩⲏⲧ ⲙⲙⲛⲧϣⲙⲙⲟ · ⲉⲩϫⲱϩⲙ ⲙⲙⲟⲟⲩ · ⲁⲩⲱ ⲉⲩⲟ ⲛⲕⲣⲟϥ . ⲉⲩⲉⲓⲣⲉ ⲛϩⲱⲃ ⲛⲓⲙ ⲉϥϩⲟⲟⲩ
· ⲛⲁⲓ ⲛⲧⲉⲓⲙⲓⲛⲉ ⲉⲩϣⲡϩⲓⲥⲉ ⲉⲡϫⲓⲛϫⲏ · ⲁⲩⲱ ⲙⲙⲛⲗⲁⲁⲩ ⲛⲛⲟϥⲣⲉ ⲛⲁϣⲱⲡⲉ ⲛⲁⲩ · ⲉⲡϫⲓⲛϫⲏ ⲛⲁⲩ ⲟⲛ
ⲧⲉ ⲧⲉⲩϩⲩⲡⲟⲙⲟⲛⲏ · ⲕⲁⲧⲁⲡⲉⲛⲧⲁⲩϫⲟⲟϥ ϫⲉⲟⲩⲕⲛⲁⲁⲩ ⲉϥⲙⲉϩ ⲁⲛ ⲡⲉ , ⲉⲧⲣⲉϥⲣⲛⲟⲉⲓⲧ . ϩⲙⲡⲁⲓ ⲟⲛ
ⲉⲛⲧⲁⲩϫⲟⲟⲥ ϫⲉϫⲟ ⲛϩⲉⲛⲥⲟⲩⲟ · ⲛⲧⲉⲧⲛⲱϩⲥ ⲛϩⲉⲛϣⲟⲛⲧⲉ · ⲛⲉⲩⲕⲗⲏⲣⲟⲥ ⲛⲥⲉⲛⲁϯϩⲏⲩ ⲛⲁⲩ ⲁⲛ ·
ⲉⲧⲃⲉⲡⲁⲓ ϭⲉ ⲣⲟⲉⲓⲥ ⲙⲡⲣⲕⲁ ⲡϫⲁϫⲉ ⲉⲧⲁⲕⲟ ⲙⲡⲉⲛⲡⲉⲧⲛⲁⲛⲟⲩϥ ⲉⲧⲛⲉⲓⲣⲉ ⲙⲙⲟϥ . ⲁⲗⲗⲁ ϩⲛϩⲁⲣⲉϩ ⲛⲓⲙ
ϩⲁⲣⲉϩ ⲉⲡⲉⲛϩⲏⲧ ⲉⲃⲟⲗ ϩⲛⲙⲉⲉⲩⲉ ⲛⲓⲙ ⲉϥϫⲁϩⲙ ⲛⲧⲉⲡⲇⲓⲁⲃⲟⲗⲟⲥ · ϫⲉⲕⲁⲥ ⲉⲛⲛⲁⲣⲙⲡϣⲁ ⲛⲥⲱⲧⲙ ⲉⲡⲁⲓ
ϩⲛⲟⲩⲧⲱⲧ ⲛϩⲏⲧ ϫⲉⲛⲥⲉⲛⲁⲣϩⲱⲃ ⲁⲛ ⲛϣⲙⲙⲟ ϫⲓⲛⲙⲡⲓⲛⲁⲩ · ⲁⲗⲗⲁ ⲉⲩⲛⲁⲣϩⲱⲃ ⲙⲡϫⲟⲉⲓⲥ ⲡⲉⲩⲛⲟⲩⲧⲉ ·
ⲕⲁⲓ ⲅⲁⲣ ⲉϣⲁⲣⲉⲛⲗⲏⲥⲧⲏⲥ ϭⲱⲧϩ ⲁⲛ ⲉⲟⲩⲏⲓ , ⲏ ⲟⲩⲙⲁ ⲉⲙⲛⲭⲣⲏⲙⲁ ⲛϩⲏⲧϥ · ⲁⲗⲗⲁ ⲉϣⲁⲩϭⲱⲧϩ ⲉⲡⲙⲁ
ⲉⲧⲟⲩⲛⲁϭⲛⲭⲣⲏⲙⲁ ⲙⲙⲁⲩ · ⲟⲩⲧⲉ ⲉϣⲁⲩϭⲱⲧϩ ⲁⲛ ⲉⲡⲙⲁ ⲉⲧⲟⲩⲣⲟⲉⲓⲥ ⲛϩⲏⲧϥ ⲉⲧⲣⲉⲩϣⲱⲗ · ⲁⲗⲗⲁ ⲡⲙⲁ
ⲉⲧⲟⲩⲥⲟⲟⲩⲛ ϫⲉ ⲛⲥⲉⲣⲟⲉⲓⲥ ⲁⲛ ⲛϩⲏⲧϥ ⲁⲩⲱ ⲥⲉⲟⲃϣ . ⲛⲧⲟⲟⲩ ⲛⲉⲧⲉϣⲁⲩϭⲱⲧϩ ⲉⲣⲟⲟⲩ ⲛⲥⲉⲧⲱⲣⲡ
ⲙⲡⲉⲧⲟⲩⲛⲁϭⲛⲧϥ · ⲛⲧⲉⲓ ϩⲉ ⲟⲛ ⲉϣⲁⲣⲉⲡⲇⲓⲁⲃⲟⲗⲟⲥ ⲧⲱⲣⲡ ⲁⲛ ⲙⲡⲉⲧⲣⲟⲉⲓⲥ ⲁⲩⲱ ⲉⲧϩⲁⲣⲉϩ ⲉⲡⲉϥϩⲓⲥⲉ
ⲛⲁϥ . ⲁⲗⲗⲁ ⲡⲉⲧϥⲛⲁϭⲛⲧϥ ⲉϥⲣⲟⲉⲓⲥ ⲁⲛ · ⲟⲩⲧⲉ ⲛϥⲣϩⲟⲧⲉ ⲁⲛ ϩⲏⲧϥ ⲙⲡⲛⲟⲩⲧⲉ · ⲟⲩⲧⲉ ⲛϥⲉⲓⲣⲉ ⲁⲛ
ⲙⲡⲙⲉⲉⲩⲉ ϫⲉⲉϥⲛⲏⲩ ⲉϩⲣⲁⲓ ⲉⲛϭⲓϫ ⲙⲡⲛⲟⲩⲧⲉ ⲛⲁϣ ⲛϩⲉ · ⲁⲗⲗⲁ ⲉϥϣⲉⲉⲓ ⲙⲛⲧⲏⲩ ⲛⲓⲙ · ⲛⲧⲟϥ
ⲡⲉⲧⲉϣⲁϥⲧⲱⲣⲡ ⲙⲡⲉϥⲡⲉⲧⲛⲁⲛⲟⲩϥ ⲉⲧϥⲉⲓⲣⲉ ⲙⲙⲟϥ ⲁϫⲛϯⲥⲟ · ⲉⲧⲃⲉⲡⲁⲓ ϭⲉ ⲛⲉⲥⲛⲏⲩ ⲟⲩⲟⲛ ⲛⲓⲙ ⲉⲧⲟ
ⲛⲟⲩϩⲏⲧ ⲛⲟⲩⲱⲧ ⲙⲛⲡⲛⲟⲩⲧⲉ ⲁⲩⲱ ⲙⲛⲛⲉⲛⲉⲓⲟⲧⲉ , ⲁⲩⲱ ⲛⲙⲙⲁⲛ ϩⲱⲱⲛ ⲟⲛ, ⲉⲓⲧⲉ ϩⲟⲟⲩⲧ ⲉⲓⲧⲉ ⲥϩⲓⲙⲉ
. ⲉⲓⲧⲉ ⲛⲟϭ ⲉⲓⲧⲉ ⲕⲟⲩⲓ · ϩⲁⲧⲏⲛ , ⲁⲩⲱ ϩⲁⲧⲉⲧⲏⲩⲧⲛ ⲧⲱⲕ ⲛϩⲏⲧ ⲁⲩⲱ ⲣⲟⲉⲓⲥ ⲙⲡⲣϯϩⲓⲛⲏⲃ
ⲛⲛⲉⲛⲃⲁⲗ · ⲟⲩⲧⲉ ⲣⲉⲕⲣⲓⲕⲉ ⲛⲛⲉⲛⲃⲟⲩϩⲉ · ϣⲁⲛⲧⲉⲡϫⲟⲉⲓⲥ ⲛⲁϩⲙⲛ ⲉⲡⲉⲓⲣⲁⲥⲙⲟⲥ ⲛⲓⲙ ⲛⲧⲉⲡϫⲁϫⲉ ·
ⲛⲁϣⲉⲛⲉⲧⲫⲑⲟⲛⲉⲓ ⲅⲁⲣ ⲉⲣⲟⲛ · ⲁⲩⲱ ⲙⲡⲣⲛⲁⲩ ⲉϩⲉⲛⲥⲛⲏⲩ ⲉⲩϣⲧⲣⲧⲱⲣ ⲛϩⲁϩ ⲛⲥⲟⲡ ϩⲙⲡⲙⲓϣⲉ ⲙⲛⲡϯⲧⲱⲛ
ⲁⲩⲱ ⲉⲩⲁⲣⲛⲁ ⲛⲧⲉⲩϩⲩⲡⲟⲙⲟⲛⲏ · ⲛⲥⲉⲥⲕⲁⲛⲇⲁⲗⲓⲍⲉ ⲙⲙⲱⲧⲛ · ⲁⲗⲗⲁ ⲛⲛⲉⲡⲛⲟⲩⲧⲉ ϫⲟⲟϥ
ⲉⲧⲣⲉⲩⲥⲕⲁⲛⲇⲁⲗⲓⲍⲉ ⲛⲙⲙⲁⲓⲛⲟⲩⲧⲉ ⲉⲛⲉϩ . ⲛⲁⲓ ⲉⲧⲉⲟⲩⲛⲧⲁⲩ ⲙⲙⲁⲩ ⲛⲧⲉⲩⲡⲓⲥⲧⲓⲥ ⲉⲥϫⲏⲕ ⲉⲃⲟⲗ ⲉϩⲟⲩⲛ
ⲉⲡⲉⲭⲣⲓⲥⲧⲟⲥ · ⲁⲩⲱ ⲉⲧⲁϩⲉ ⲉⲡⲉⲡⲛⲉⲩⲙⲁ ⲙⲡⲛⲟⲩⲧⲉ · ⲛⲧⲱⲧⲛ ⲇⲉ ⲛⲉⲧⲣⲛⲟⲃⲉ ⲁⲩⲱ ⲉⲧⲁⲣⲛⲁ
ⲛⲧⲉⲩϩⲩⲡⲟⲙⲟⲛⲏ ⲁⲩⲱ ⲉⲧϣⲧⲟⲣⲧⲣ ⲛⲛⲥⲩⲛⲁⲅⲱⲅⲏ ϩⲛⲧⲙⲛⲧϩⲏⲧ ϣⲏⲙ · ⲙⲛⲡⲕⲱϩ · ⲙⲛⲡⲙⲟⲥⲧⲉ · ⲙⲛⲡⲙⲓϣⲉ
· ⲙⲛⲡϯⲧⲱⲛ · ⲙⲛⲡⲉⲕⲣⲟϥ · ⲟⲩⲟⲉⲓ ⲛⲏⲧⲛ . ⲉⲧⲉⲧⲛⲁⲣⲟⲩ ϩⲙⲡⲉϩⲟⲟⲩ ⲙⲡⲉⲧⲛϭⲙⲡϣⲓⲛⲉ · ⲧⲉⲧⲛⲑⲗⲓⲯⲓⲥ
ⲅⲁⲣ ⲛⲏⲩ ⲙⲡⲟⲩⲉ · ⲏ ⲟⲩⲕⲣⲓⲙⲁ ⲛⲁⲛ ⲁⲛ ⲡⲉ ⲙⲛⲛⲥⲁⲧⲣⲉⲛⲁⲡⲟⲧⲁⲥⲥⲉ ⲙⲡⲉⲛⲧⲁⲛⲁⲡⲟⲧⲁⲥⲥⲉ ⲙⲙⲟϥ . ⲁⲩⲱ
ⲛⲧⲛⲥⲙⲛⲧⲟⲟⲧⲛ ⲙⲛⲡⲉⲛⲧⲁⲛⲥⲙⲛⲧⲟⲟⲧⲛ ⲛⲙⲙⲁϥ ϩⲛⲟⲩⲇⲓⲁⲑⲏⲕⲏ ⲉⲛϩⲟⲙⲟⲗⲟⲅⲉⲓ ϫⲉⲛⲛⲉⲛϫⲓⲟⲩⲉ ·
ⲛⲛⲉⲛϫⲓϭⲟⲗ · ⲛⲛⲉⲛϫⲉϩⲙⲡⲉⲛⲥⲱⲙⲁ ⲕⲁⲧⲁⲗⲁⲁⲩ ⲛⲥⲙⲟⲧ · ⲛⲛⲉⲛⲣⲙⲛⲧⲣⲉ ⲛⲛⲟⲩϫ · ⲛⲛⲉⲛⲣⲗⲁⲁⲩ ⲛⲕⲣⲟϥ
ϩⲛⲟⲩϩⲱⲡ · ⲙⲛⲛⲕⲉϣⲁϫⲉ ⲉⲧⲛⲏⲩ ⲙⲛⲛⲥⲁⲛⲁⲓ · ⲡⲁⲗⲓⲛ ⲛⲧⲛⲕⲧⲟⲛ ⲛⲧⲛⲁⲁⲩ ⲛⲕⲉⲥⲟⲡ · 

ⲉⲧⲉⲧⲛϣⲡϩⲓⲥⲉ ⲙⲛⲛⲉⲧⲙⲏⲣ ⲉⲧⲉⲛⲉⲧⲙⲟⲕϩ ⲛⲉ · ⲛⲧϩⲉ ⲉⲧⲉⲩⲟⲛϩ ⲉⲡⲟⲩⲟⲧⲟⲩⲉⲧ ⲛⲧⲥⲱϣⲉ
ϫⲉⲙⲡⲟⲩϭⲛⲡⲉⲧⲟⲩⲛⲁⲟⲩⲟⲙϥ · ⲛⲧϩⲉ ⲉⲧⲉⲧⲛⲥⲱⲧⲙ · ⲁⲩⲱ ⲉⲣⲉⲛⲉⲧⲛⲁⲩ ϩⲟⲙⲟⲗⲟⲅⲉⲓ ⲙⲡⲉⲩϩⲓⲥⲉ ·
ⲉⲧⲃⲉⲡⲁⲓ ⲙⲁⲣⲛϣⲗⲏⲗ ⲧⲏⲣⲛ ⲟⲩⲟⲛ ⲛⲓⲙ ⲉⲧⲣϩⲟⲧⲉ ϩⲏⲧϥ ⲙⲡⲛⲟⲩⲧⲉ ⲉⲧⲣⲉⲡⲉⲭⲣⲓⲥⲧⲟⲥ ⲕⲁⲡⲉϥⲥⲙⲟⲩ
ⲉϥⲙⲏⲛ ⲉⲃⲟⲗ ϩⲣⲁⲓ ϩⲛⲛⲉϥⲥⲩⲛⲁⲅⲱⲅⲏ · ⲁⲩⲱ ⲛϥⲧⲙⲕⲁⲛⲉϥⲧⲟⲡⲟⲥ ⲉϣⲱⲱⲧ ⲛⲗⲁⲁⲩ : 

ⲧⲙⲁⲣⲧⲩⲣⲓⲁ ⲙⲡϩⲁⲅⲓⲟⲥ ⲃⲓⲕⲧⲱⲣ ⲡⲉⲥⲧⲣⲁⲧⲏⲗⲁⲧⲏⲥ ⲁⲩⲱ ⲡⲙⲁⲣⲧⲩⲣⲟⲥ ⲉⲧⲧⲁⲓⲏⲩ ⲙⲡⲉⲭⲣⲓⲥⲧⲟⲥ · ⲁⲩⲱ
ⲡϥⲁⲓⲕⲗⲟⲙ ⲛⲁⲙⲉ · ⲛⲧⲁϥϫⲱⲕ ϫⲉⲉⲃⲟⲗ ⲙⲡⲉϥⲁⲅⲱⲛ ⲉⲧⲧⲁⲓⲏⲩ · ⲛⲥⲟⲩϫⲟⲩⲧⲥⲁϣϥⲉ ⲙⲡⲉⲃⲟⲧ ⲫⲁⲣⲙⲟⲩⲧⲉ
· ϩⲛⲟⲩⲉⲓⲣⲏⲛⲏ ⲛⲧⲉⲡⲛⲟⲩⲧⲉ · ⲉⲣⲉⲛⲉϥⲥⲙⲟⲩ ⲉⲧⲟⲩⲁⲁⲃ ⲛⲁⲉⲓ ⲉϩⲣⲁⲓ ⲉϩⲣⲁⲓ ⲉϫⲱⲛ ⲛⲧⲛⲟⲩϫⲁⲓ ⲧⲏⲣⲛ
ϩⲓⲟⲩⲥⲟⲡ ϩⲁⲙⲏⲛ : — — ⲁⲥϣⲱⲡⲉ ⲇⲉ ϩⲛⲧⲙⲛⲧⲣⲣⲟ ⲛⲇⲓⲟⲕⲗⲏϯⲁⲛⲟⲥ ⲡⲣⲣⲟ ϩⲛⲧⲙⲉϩϣⲟⲙⲧⲉ ⲛⲣⲟⲙⲡⲉ
ⲛⲧⲉϥⲙⲛⲧⲣⲣⲟ · ϩⲙⲡϣⲟⲣⲡ ⲛⲉⲃⲟⲧ · ⲡⲇⲓⲁⲃⲟⲗⲟⲥ ⲁϥⲥⲱⲣⲙ ⲙⲡⲉϥϩⲏⲧ ⲛⲥⲁⲃⲟⲗ ⲙⲡⲛⲟⲩⲧⲉ · ⲉⲧⲣⲉϥⲉⲓⲣⲉ
ⲛⲛⲉⲧⲉⲙⲉϣϣⲉ · ⲁϥϣⲙϣⲉ ⲛⲛⲉⲓⲇⲱⲗⲟⲛ · ⲁϥⲕⲱ ⲛⲥⲱϥ ⲙⲡⲛⲟⲩⲧⲉ ⲛⲧⲡⲉ · ⲉⲧⲃⲉϩⲉⲛϣⲉ ⲙⲛϩⲉⲛⲱⲛⲉ ·
ⲙⲛϩⲉⲛⲙⲟⲩⲛⲅ ⲛϭⲓϫ ⲉⲩϣⲟⲩⲉⲓⲧ ⁛ ⲥⲱⲧⲙ ϭⲉ ⲧⲉⲛⲟⲩ ⲉⲧⲙⲛⲧϫⲱⲱⲣⲉ ⲛⲟⲩϣⲏⲣⲉ ϣⲏⲙ ϫⲉⲃⲓⲕⲧⲱⲣ ·
ⲇⲓⲟⲕⲗⲏϯⲁⲛⲟⲥ ⲇⲉ ⲡⲣⲣⲟ · ⲁϥⲥⲩⲙⲃⲟⲩⲗⲉⲩⲉ ⲉⲣⲛⲉⲧⲉⲙⲉϣϣⲉ ⲙⲡⲙⲧⲟ ⲉⲃⲟⲗ ⲙⲡⲛⲟⲩⲧⲉ ⲓⲏⲥⲟⲩⲥ
ⲡⲉⲭⲣⲓⲥⲧⲟⲥ · ⲁⲩⲱ ⲛⲁⲓ ⲛⲉ ⲛⲧⲁϥⲁⲁⲩ · ⲁϥⲧⲁⲙⲓⲟ ⲛⲥⲁϣϥⲉ ⲛⲧⲟⲩⲱⲧ ⲛⲛⲟⲩⲃ · ⲁϥϯⲣⲁⲛ ⲉⲣⲟⲟⲩ
ϫⲉⲛⲟⲩⲧⲉ ⲛϩⲟⲓⲛⲉ ⲁⲛ ⲛⲉ · ⲁϥⲙⲟⲩⲧⲉ ⲉⲙⲁⲁⲃⲧⲏ ⲛⲛⲟⲩⲧⲉ ⲛϩⲟⲟⲩⲧ · ⲁⲩⲱ ⲙⲁⲁⲃⲧⲏ ⲛⲛⲟⲩⲧⲉ ⲛⲥϩⲓⲙⲉ
· ⲁⲩⲱ ⲡⲥⲉⲉⲡⲉ ⲛⲛⲉϥⲛⲟⲩⲧⲉ ⲛϩⲟⲟⲩⲧ ϩⲓⲥϩⲓⲙⲉ · ⲥⲉⲉⲓⲣⲉ ⲛϣⲉϩⲙⲉ ϩⲛⲧⲉⲩⲏⲡⲉ · ⲇⲓⲟⲕⲗⲏϯⲁⲛⲟⲥ ⲇⲉ
ⲡⲣⲣⲟ · ⲁϥⲧⲱϭⲉ ⲛⲟⲩⲥϩⲁⲓ ⲉⲃⲟⲗ ϩⲓⲣⲙⲡⲣⲟ ⲙⲡⲡⲁⲗⲗⲁϯⲟⲛ · ⲉϥⲥⲏϩ ⲛⲧⲉⲓϩⲉ · ⲁⲛⲟⲕ ⲇⲓⲟⲕⲗⲏϯⲁⲛⲟⲥ
ⲡⲣⲣⲟ · ϯⲕⲉⲗⲉⲩⲉ ϫⲓⲛⲧⲉϩⲣⲱⲙⲁⲛⲓⲁ ϣⲁⲣⲏⲥ ⲉⲡⲉⲗⲁⲕ · ϫⲉⲉⲓⲧⲉ ⲉⲡⲁⲣⲭⲟⲥ · ⲉⲓⲧⲉ ⲥⲧⲣⲁⲧⲏⲗⲁⲧⲏⲥ ·
ⲉⲓⲧⲉ ⲕⲟⲙⲉⲥ · ⲉⲓⲧⲉ ⲉⲡⲓⲥⲕⲟⲡⲟⲥ · ⲉⲓⲧⲉ ⲡⲣⲉⲥⲃⲩⲧⲉⲣⲟⲥ · ⲉⲓⲧⲉ ⲇⲓⲁⲕⲟⲛⲟⲥ · ⲉⲓⲧⲉ ⲁⲛⲁⲅⲛⲱⲥⲧⲏⲥ
· ⲉⲓⲧⲉ ϩⲙϩⲁⲗ · ⲉⲓⲧⲉ ⲣⲙϩⲉ · ⲉⲓⲧⲉ ⲙⲁⲧⲟⲓ · ⲉⲓⲧⲉ ⲡⲁⲅⲁⲛⲱⲥ ⲉⲩⲉϣⲙϣⲉ ⲧⲏⲣⲟⲩ ⲛⲛⲁⲛⲟⲩⲧⲉ ·
ⲁⲩⲱ ⲡⲉⲧⲛⲁϫⲟⲟⲥ ⲛϩⲏⲧⲟⲩ ϫⲉⲁⲛⲅ ⲟⲩⲭⲣⲓⲥϯⲁⲛⲟⲥ · ⲉⲩⲉϯⲙⲉⲉⲩⲉ ⲙⲙⲟϥ ⲛϥⲙⲟⲩ ϩⲛⲧⲥⲏϥⲉ · ⲛⲧⲱⲧⲛ ϭⲉ
ⲧⲏⲣⲧⲛ ⲛⲥⲩⲛⲕⲗⲓϯⲕⲟⲥ ⲙⲡⲡⲁⲗⲗⲁϯⲟⲛ · ⲉⲧⲉⲧⲛⲁⲉⲓⲣⲉ ⲕⲁⲧⲁⲡⲇⲓⲁⲧⲁⲅⲙⲁ · ϫⲉⲕⲁⲥ ⲉⲣⲉⲣⲱⲙⲉ ⲛⲓⲙ
ⲛⲁϣⲙϣⲉ ⲛⲛⲁⲛⲟⲩⲧⲉ · ϫⲉⲛⲁⲓ ⲛⲉ ⲛⲛⲟⲩⲧⲉ ⲉⲧϯ ⲛⲁⲛ ⲙⲡⲉϫⲣⲟ ϩⲙⲡⲡⲟⲗⲉⲙⲟⲥ · ⲁⲩⲱ ⲛⲧⲱⲧⲛ ϩⲱⲧⲧⲏⲩⲧⲛ
ⲛⲥⲉϣⲱⲡⲉ ⲛⲏⲧⲛ ⲛⲛⲁϣⲧⲉ · ⲉⲩϯϭⲟⲙ ⲛⲏⲧⲛ ⲙⲛⲡⲉⲥⲧⲣⲁⲧⲉⲩⲙⲁ ⲧⲏⲣϥ · ϫⲉⲕⲁⲥ ⲡⲉⲧⲉⲛϥⲛⲁϣⲟⲣⲡϥ ⲁⲛ ·
ⲛϥⲉⲓ ⲉϩⲧⲟⲟⲩⲉ ⲛⲧⲛⲃⲱⲕ ⲉⲡⲣⲡⲉ ϩⲓⲟⲩⲥⲟⲡ · ⲛⲧⲛⲑⲩⲥⲓⲁⲍⲉ ⲛⲛⲛⲟⲩⲧⲉ · ⲁⲩⲱ ⲡⲉⲧⲉⲛϥⲛⲏⲩ ⲁⲛ ·
ⲉⲩⲉⲕⲁⲧⲁⲡⲟⲛϯⲍⲉ ⲙⲙⲟϥ ⲉⲧⲑⲁⲗⲁⲥⲥⲁ · ϣⲁⲛⲧⲟⲩⲉⲓⲙⲉ ϫⲉⲁⲛⲟⲕ ⲡⲉ ⲡⲣⲣⲟ ⲉⲧⲉⲙⲛⲕⲉⲟⲩⲁ ⲛⲃⲗⲗⲁϥ ·
ϩⲧⲟⲟⲩⲉ ⲇⲉ ⲛⲥⲟⲩⲟⲩⲁ ⲙⲡⲁⲣⲙⲟⲩⲧⲉ · ⲁⲇⲓⲟⲕⲗⲏϯⲁⲛⲟⲥ ⲡⲣⲣⲟ ⲙⲛⲡⲉϥⲥⲧⲣⲁⲧⲉⲩⲙⲁ ⲧⲏⲣϥ · ⲙⲛⲛⲉⲡⲁⲣⲭⲟⲥ
ⲙⲛⲛⲉⲥⲧⲣⲁⲧⲏⲗⲁⲧⲏⲥ · ⲁⲩⲃⲱⲕ ⲉⲡⲣⲡⲉ : — ⲡⲣⲣⲟ ⲇⲉ ⲁϥϩⲙⲟⲟⲥ ⲉϫⲙⲡⲉⲑⲣⲟⲛⲟⲥ · ⲁϥⲧⲣⲉⲡⲓⲕⲩⲣⲓⲝ ⲱϣ
ⲉⲃⲟⲗ · ϫⲉⲁⲙⲏⲓⲧⲛ ⲁⲣⲓⲑⲩⲥⲓⲁⲍⲉ ⲱ ⲛⲣⲱⲙⲉ ⲛϩⲣⲱⲙⲁⲓⲟⲥ · ⲁⲡⲣⲣⲟ ⲧⲁⲙⲓⲉⲟⲩⲛⲟϭ ⲛⲃⲟⲙⲱⲥ ⲛϩⲁⲧ
ⲙⲛⲟⲩϣⲟⲩⲣⲏ ⲛⲛⲟⲩⲃ : ⲁⲩⲱ ⲁϥⲧⲁⲙⲓⲉⲟⲩⲛⲟϭ ⲛⲥⲧⲩⲗⲗⲟⲥ ⲛⲛⲟⲩⲃ · ⲁϥⲕⲁⲁϥ ⲙⲡⲙⲧⲟ ⲉⲃⲟⲗ ⲛⲧϣⲏⲩⲉ
ϫⲉⲕⲁⲥ ⲉⲩⲉⲧⲁⲗⲉⲡⲁⲡⲟⲗⲗⲱⲛ ⲉϫⲱϥ · ⲁϥⲕⲉⲗⲉⲩⲉ ⲛϭⲓⲡⲣⲣⲟ · ⲉⲧⲣⲉⲩⲛⲗⲓⲃⲁⲛⲟⲥ ϩⲓⲥⲁⲙⲓⲧ · ϩⲓⲛⲉϩ
ⲙⲙⲉ · ϩⲓⲕⲟⲛϯⲧⲟⲛ · ⲉⲥⲉⲡⲱϩⲧ ⲉϫⲛⲧϣⲏⲩⲉ ⲉⲧⲙⲟⲩϩ · ⲙⲛⲛⲥⲱⲥ ⲁϥϫⲉⲣⲟ ⲛϣⲏⲧ ⲛⲕⲉⲣⲱⲛ ⲛⲛⲟⲩⲃ ·
ⲙⲛϥⲧⲟⲟⲩϣⲉ ⲛⲕⲉⲣⲱⲛ ⲛϩⲁⲧ · ⲙⲛϣⲏⲧ ⲛϩⲧⲟ ⲉⲩⲟⲩⲟⲃϣ · ⲁⲩⲥⲱⲕ ϩⲏⲧⲟⲩ ⲛⲛⲉϥⲛⲟⲩⲧⲉ ϣⲁⲡⲣⲡⲉ · ⲡⲣⲣⲟ
ⲇⲉ ⲇⲓⲟⲕⲗⲏϯⲁⲛⲟⲥ · ⲛⲧⲉⲣⲟⲩⲉⲓⲛⲉ ⲉϩⲟⲩⲛ ⲛⲛⲉϥⲛⲟⲩⲧⲉ ⲉⲡⲣⲡⲉ · ⲁϥⲟⲛⲕϥ ⲉϩⲣⲁⲓ ϩⲓⲡⲉϥⲑⲣⲟⲛⲟⲥ ·
ⲁϥϥⲓ ⲙⲡⲉϥⲕⲗⲟⲙ ϩⲓϫⲱϥ · ⲁϥⲧⲁⲁϥ ⲉϫⲛⲧⲁⲡⲉ ⲙⲡⲁⲡⲟⲗⲗⲱⲛ · ⲁϥⲟⲩⲱϣⲧ ⲛⲁϥ ⲛϣⲟⲙⲛⲧ ⲛⲥⲟⲡ ⲉϥϫⲱ
ⲙⲙⲟⲥ · ϫⲉⲛⲧⲕⲟⲩⲛⲟⲩⲧⲉ ⲉϥⲟⲛϩ ⲱ ⲡⲁⲡⲟⲗⲗⲱⲛ ⲡⲛⲟϭ ⲛⲛⲟⲩⲧⲉ · ⲡⲁⲓ ⲉⲧϯ ⲛⲁⲛ ⲙⲡⲉϫⲣⲟ ϩⲙⲡⲡⲟⲗⲉⲙⲟⲥ
· ⲡⲣⲣⲟ ⲇⲉ ⲛⲧⲉⲣⲉϥⲟⲩⲱϣⲧ · ⲁⲡⲉϥⲕⲉϣⲟⲙⲛⲧ ⲛϣⲃⲏⲣ ⲉⲓ ⲉⲧⲣⲉⲩⲟⲩⲱϣⲧ · ϩⲣⲱⲙⲁⲛⲟⲥ ·
ⲙⲛⲃⲁⲥⲓⲗⲉⲓⲧⲏⲥ · ⲙⲛⲉⲩϩⲁⲓⲟⲥ · ⲛⲁⲓ ⲉϩⲉⲛ ϩⲓⲥⲱⲛ ϩⲱⲟⲩ ⲛⲉ ⲛⲣⲣⲟ · ⲁⲩⲱ ⲉⲣⲉⲡⲣⲣⲟ ⲙⲉ ⲙⲙⲟⲟⲩ
ⲉⲙⲁⲧⲉ · ⲁϥϯ ⲇⲉ ⲛⲁⲩ ⲛⲧⲁⲉⲓⲟⲩ ⲛⲕⲉⲛⲧⲏⲛⲁⲣⲓⲟⲛ ⲛⲛⲟⲩⲃ ⲉⲡⲟⲩⲁ ⲭⲱⲣⲓⲥⲛⲁⲝⲓⲱⲙⲁ
ⲛⲧⲙⲛⲧⲥⲧⲣⲁⲧⲏⲗⲁⲧⲏⲥ ⲙⲛⲛⲧⲁⲉⲓⲟ ⲛⲧⲁϥⲧⲁⲁⲩ ⲛⲁⲩ · ⲇⲓⲟⲕⲗⲏϯⲁⲛⲟⲥ ⲇⲉ ⲡⲉϫⲁϥ ⲛⲁⲩ · ϫⲉⲱ ⲛⲁϣⲃⲏⲣ
ⲡⲉⲓⲑⲉ ⲙⲙⲟⲓ ϩⲱⲧⲧⲏⲩⲧⲛ ⲛⲧⲉⲧⲛⲟⲩⲱϣⲧ ⲛⲛⲁⲛⲟⲩⲧⲉ · ⲧⲉⲧⲛⲛⲁⲩ ⲛⲧⲱⲧⲛ ⲉⲛⲉⲓⲛⲟϭ ⲛϣⲁ ⲉⲧⲡⲟⲣϣ ⲉⲃⲟⲗ
ⲙⲡⲟⲟⲩ · ϣⲉⲡⲟⲩϫⲁⲓ ⲙⲡⲁⲕⲣⲁⲧⲟⲥ · ⲙⲛⲡⲟⲩϫⲁⲓ ⲙⲡⲉⲥϣϥⲉ ⲛⲛⲟⲩⲧⲉ ⲙⲛⲡⲛⲟϭ ⲛⲛⲟⲩⲧⲉ ⲡⲁⲡⲟⲗⲗⲱⲛ ·
ϯⲛⲁⲧⲣⲉⲡⲕⲟⲥⲙⲟⲥ ⲟⲩⲱϣⲧ ⲛⲛⲁⲛⲟⲩⲧⲉ · ⲁⲩⲱ ⲛⲥⲉⲧⲁϣⲉⲟⲉⲓϣ ⲙⲡϣⲁ ⲙⲡⲟⲟⲩ ϩⲙⲡⲕⲟⲥⲙⲟⲥ ⲧⲏⲣϥ · ⲁⲩⲱ
ⲛⲧⲱⲧⲛ ϩⲱⲧⲧⲏⲩⲧⲛ ⲧⲉⲧⲛⲁϯ ⲛϩⲉⲛⲭⲁⲣⲓⲥⲙⲁ ⲛⲇⲱⲣⲟⲛ ⲉⲡⲣⲡⲉ ⲙⲡⲁⲡⲟⲗⲗⲱⲛ · ⲭⲱⲣⲓⲥⲛⲉⲧⲉⲣⲉⲛⲉⲡⲁⲣⲭⲟⲥ
ⲛⲁⲧⲁⲁⲩ ⲙⲛⲛⲉⲥⲧⲣⲁⲧⲏⲗⲁⲧⲏⲥ · ϩⲣⲱⲙⲁⲛⲟⲥ ⲇⲉ ⲁϥϯⲙⲁⲁⲃ ⲛⲕⲉⲛⲧⲏⲛⲁⲣⲓⲟⲛ ⲛⲛⲟⲩⲃ · ⲃⲁⲥⲓⲗⲉⲓⲧⲏⲥ ⲇⲉ
ⲁϥϯϫⲟⲩⲱⲧ · ⲉⲩϩⲁⲓⲟⲥ ⲁϥϯⲙⲏⲧ · ⲡⲣⲣⲟ ⲇⲉ ⲁϥϯⲥⲉ · ϩⲱⲥⲧⲉ · ϣⲉ ϫⲟⲩⲱⲧ ⲛⲕⲉⲛⲧⲏⲛⲁⲣⲓⲟⲛ ⲛⲛⲟⲩⲃ
ⲛⲥⲉⲧⲁⲁⲩ ⲛⲭⲁⲣⲓⲥⲙⲁ ⲙⲡⲁⲡⲟⲗⲗⲱⲛ · ⲁϥϯϣⲟⲙⲛⲧ ⲛⲱⲛⲉ ⲙⲙⲉ ⲉⲡⲉⲕⲗⲟⲙ ⲙⲡⲁⲡⲟⲗⲗⲱⲛ ⲉⲛⲁϣⲉⲥⲟⲩⲉⲛⲧⲟⲩ ·
ⲡⲣⲣⲟ ⲇⲉ ⲡⲉϫⲁϥ ⲛϩⲣⲱⲙⲁⲛⲟⲥ ⲡⲉⲥⲧⲣⲁⲧⲏⲗⲁⲧⲏⲥ · ϫⲉⲑⲩⲥⲓⲁⲍⲉ ⲛⲛⲁⲛⲟⲩⲧⲉ · ⲁϥϯⲡⲉϥⲟⲩⲟⲓ
ⲁϥⲑⲩⲥⲓⲁⲍⲉ ⲙⲛⲡⲉϥⲕⲉϣⲃⲏⲣ ⲥⲛⲁⲩ : — ⲁⲩⲱ ⲡⲕⲉⲥⲉⲉⲡⲉ ⲛⲛⲛⲟϭ ⲉⲧϩⲙⲡⲡⲁⲗⲗⲁϯⲟⲛ · ϩⲙⲡⲉϩⲟⲟⲩ
ⲉⲧⲙⲙⲁⲩ · ⲁⲥⲉ ⲛⲧⲃⲁ ⲙⲙⲁⲧⲟⲓ ⲟⲩⲱϣⲧ ⲙⲛϣⲏⲧ ⲛⲧⲃⲁ ⲙⲡⲁⲅⲁⲛⲱⲥ · ⲉⲣⲉⲙⲙⲏⲏϣⲉ ⲧⲏⲣⲟⲩ ⲥⲟⲟⲩϩ
ⲉⲧⲉⲑⲩⲥⲓⲁ ⲙⲡⲣⲣⲟ · ⲛⲧⲉⲣⲉⲡⲟⲣⲇⲓⲛⲟⲛ ⲇⲉ ⲛⲟⲩⲡⲣⲟⲧⲉⲕⲧⲱⲣ ⲧⲁϩⲟϥ · ⲉⲡⲉϥⲣⲁⲛ ⲡⲉ ⲃⲁⲥⲓⲗⲉⲓⲧⲏⲥ ·
ⲙⲡⲉϥⲑⲩⲥⲓⲁⲍⲉ ⲛⲛⲛⲟⲩⲧⲉ ⲙⲡⲣⲣⲟ · ⲁⲗⲗⲁ ⲁⲇⲓⲟⲕⲗⲏϯⲁⲛⲟⲥ ⲙⲟⲟⲩⲧ ⲙⲙⲟϥ ⲙⲛⲛⲁⲡⲉϥⲏⲓ ⲧⲏⲣⲟⲩ ·
ⲧⲡⲟⲗⲓⲥ ⲇⲉ ⲧⲏⲣⲥ ⲁⲥⲛⲟⲉⲓⲛ ϩⲓⲧⲛⲧⲁⲫⲟⲣⲙⲏ ⲙⲡⲙⲏⲏϣⲉ · ⲁⲩⲱ ⲁⲛⲣⲱⲙⲉ ⲣⲁⲡⲟⲡⲛⲓⲅⲉ ϩⲓⲧⲙⲡⲉⲥⲧⲟⲓ
ⲙⲡⲗⲓⲃⲁⲛⲟⲥ · ⲙⲛⲡϣⲟⲩϩⲏⲛⲉ ⲉⲧⲉⲣⲉⲛⲣⲱⲙⲉ ⲧⲁⲗⲟ ⲙⲙⲟϥ ⲉϩⲣⲁⲓ : — ⲛⲉⲛⲧⲁⲩⲙⲟⲩ ⲅⲁⲣ ϩⲙⲡϩⲟϫϩϫ
ⲛⲙⲙⲏⲏϣⲉ · ⲉⲩⲛⲁⲣϯⲟⲩ ⲛϣⲟ · ⲭⲱⲣⲓⲥⲛⲉⲛⲧⲁⲩⲙⲟⲩ ϩⲙⲡⲣⲡⲉ · ⲉⲩⲛⲁⲣⲕⲉϥⲧⲟⲟⲩϣⲉ · ⲡⲣⲣⲟ ⲇⲉ
ⲇⲓⲟⲕⲗⲏϯⲁⲛⲟⲥ ⲁϥϩⲣⲟⲕⲉⲩⲉ ⲛⲧⲡⲟⲗⲓⲥ ⲧⲏⲣⲥ · ⲉϥϫⲱ ⲙⲙⲟⲥ ϫⲉⲉⲧⲉⲧⲛϣⲁⲛⲟⲩⲱ ⲉⲧⲉⲧⲛⲑⲩⲥⲓⲁⲍⲉ · ⲟⲩⲱⲙ
ⲛⲧⲉⲧⲛⲥⲱ ϩⲓⲣⲙⲡⲣⲟ ⲙⲡⲁⲡⲟⲗⲗⲱⲛ ⲙⲛⲧⲁⲣⲧⲉⲙⲓⲥ · ⲛⲧⲉⲧⲛϯⲉⲟⲟⲩ ⲛⲁⲩ · ϫⲉⲛⲧⲟⲟⲩ ⲛⲉ ⲛⲧⲁⲩⲧⲁⲙⲓⲉⲧⲡⲉ
ⲙⲛⲡⲕⲁϩ · ⲙⲛⲧⲑⲁⲗⲁⲥⲥⲁ ⲙⲛⲛⲣⲱⲙⲉ · ⲡⲣⲣⲟ ⲇⲉ ⲁϥⲁⲛⲁⲭⲱⲣⲉⲓ ⲉⲡⲡⲁⲗⲗⲁϯⲟⲛ ⲙⲡⲛⲁⲩ ⲙⲡⲁⲣⲓⲥⲧⲟⲛ ·
ⲁϥⲙⲟⲩⲧⲉ ⲉϩⲣⲱⲙⲁⲛⲟⲥ ⲡⲉⲥⲧⲣⲁⲧⲏⲗⲁⲧⲏⲥ ⲡⲉϫⲁϥ ⲛⲁϥ · ϫⲉϫⲓ ⲙⲡⲉⲓⲇⲓⲁⲧⲁⲅⲙⲁ · ⲙⲁⲣⲉⲛⲕⲉⲥⲉⲉⲡⲉ
ⲙⲙⲏⲏϣⲉ ⲑⲩⲥⲓⲁⲍⲉ ⲙⲡⲁⲧⲕⲁⲛⲁⲭⲱⲣⲉⲓ · ϩⲣⲱⲙⲁⲛⲟⲥ ⲇⲉ ⲡⲉⲥⲧⲣⲁⲧⲏⲗⲁⲧⲏⲥ ⲁϥϫⲓ ⲙⲡⲇⲓⲁⲧⲁⲅⲙⲁ ⲛⲧⲟⲟⲧϥ
ⲙⲡⲣⲣⲟ · ⲁϥⲕⲉⲗⲉⲩⲉ ⲛⲙⲙⲏⲏϣⲉ ϫⲉⲑⲩⲥⲓⲁⲍⲉ ⲱ ⲛⲣⲱⲙⲉ ⲛϩⲣⲱⲙⲁⲓⲟⲥ · ⲁⲥϣⲱⲡⲉ ⲇⲉ ⲛⲧⲉⲣⲟⲩⲑⲩⲥⲓⲁⲍⲉ
ⲧⲏⲣⲟⲩ · ⲁⲡⲟⲣⲇⲓⲛⲟⲛ ⲙⲡⲉϥϣⲏⲣⲉ ⲧⲁϩⲟϥ ⲉⲧⲣⲉϥⲑⲩⲥⲓⲁⲍⲉ · ⲟⲩϣⲏⲣⲉ ⲡⲉ ⲉϥϩⲛⲙⲛⲧⲯⲓⲧⲉ ⲛⲣⲟⲙⲡⲉ ·
ⲉϥϣⲙϣⲉ ⲙⲡⲛⲟⲩⲧⲉ · ⲁⲩⲱ ⲉϥⲣϩⲟⲧⲉ ϩⲏⲧⲟⲩ ⲛⲛⲉϥⲉⲛⲧⲟⲗⲏ · ⲉϥⲟ ⲙⲡⲁⲣⲑⲉⲛⲟⲥ ϩⲙⲡⲉϥⲥⲱⲙⲁ · ⲉϥⲟⲩⲱⲙ
ⲛⲟⲩⲥⲟⲡ ⲕⲁⲧⲁⲥⲁⲃⲃⲁⲧⲟⲛ · ⲉϥϣⲗⲏⲗ ϩⲛⲛⲉⲩϣⲟⲟⲩⲉ · ϫⲓⲛⲡⲉϩⲟⲟⲩ ⲛⲧⲁϥⲥⲱⲧⲙ ⲉⲛⲉⲭⲣⲓⲥϯⲁⲛⲟⲥ ⲉⲩⲱϣ
ⲉⲣⲟϥ ϩⲛⲧⲉⲕⲕⲗⲏⲥⲓⲁ · ⲁⲡⲉϥϩⲏⲧ ⲃⲱⲕ ⲉϩⲣⲁⲓ ⲉⲙⲡⲏⲩⲉ · ⲁϥⲙⲉⲥⲧⲉ ⲡⲕⲟⲥⲙⲟⲥ · ⲛⲉⲙⲉϥⲥⲉⲏⲣⲡ ⲇⲉ ·
ⲟⲩⲇⲉ ⲙⲉϥⲟⲩⲉⲙϭⲓⲛⲟⲩⲱⲙ ⲉϥϩⲏⲙ · ⲟⲩⲇⲉ ⲧⲟⲃⲧⲃ ⲟⲩⲇⲉ ⲙⲉϥϣⲟⲩϣⲟⲩ ⲙⲙⲟϥ ϩⲛⲟⲩϩⲃⲥⲱ ⲛϩⲟⲉⲓⲧⲉ ⲉⲛⲉϩ
· ⲟⲩⲇⲉ ⲙⲉϥⲁⲗⲉ ⲉϩⲧⲟⲟⲩ ⲇⲉ ϩⲁⲣⲙⲁ · ⲟⲩⲇⲉ ⲙⲉϥⲟⲩⲱⲙ ⲙⲛⲡⲉϥⲉⲓⲱⲧ · ⲟⲩⲇⲉ ⲙⲉϥϣⲁϫⲉ ⲛⲙⲙⲁϥ ·
ϩⲓⲧϩⲏ ⲛⲛⲟϭ ⲉⲣⲟϥ · ⲏ ⲛϥϫⲱ ⲛⲟⲩϣⲁϫⲉ ⲛϣⲗⲟϥ · ⲟⲩⲇⲉ ⲙⲉϥⲱⲣⲕ ⲗⲁⲁⲩ ⲛⲁⲛⲁϣ ⲉⲡⲧⲏⲣϥ · ⲁⲩⲱ
ⲉϥϣⲁⲛⲥⲱⲧⲙ ⲉⲧⲃⲉⲟⲩⲁ ⲉϥⲟⲧⲡ ⲉϩⲟⲩⲛ · ⲉϣⲱⲡⲉ ⲟⲩⲭⲣⲓⲥϯⲁⲛⲟⲥ ⲡⲉ ϣⲁϥⲇⲓⲁⲕⲟⲛⲉⲓ ⲉⲣⲟϥ · ⲁⲩⲱ
ϣⲁϥϯⲧⲉϥⲭⲣⲉⲓⲁ ⲛⲁϥ · ⲭⲱⲣⲓⲥⲧⲁⲙⲉⲡⲉϥⲉⲓⲱⲧ ⲙⲛⲧⲉϥⲙⲁⲁⲩ : — ⲁⲩⲱ ⲟⲛ ⲭⲱⲣⲓⲥⲛⲉⲧϥϯ ⲙⲙⲟⲟⲩ
ⲛⲛⲉϥϩⲙϩⲁⲗ ⲙⲙⲏⲏⲛⲉ · ϣⲁϥϣⲟⲣⲡϥ ⲉϩⲧⲟⲟⲩⲉ ⲙⲙⲏⲏⲛⲉ · ⲛϥⲉⲓ ⲉⲃⲟⲗ ⲉϫⲙⲡⲣⲟ ⲙⲡⲉϥⲏⲓ · ⲉϥϣⲁⲛⲛⲁⲩ
ⲉⲟⲩⲁ ⲉϥⲕⲏⲕⲁϩⲏⲩ · ϣⲁϥⲕⲁⲁϥ ⲕⲁϩⲏⲩ ⲛⲧⲉϥϣⲧⲏⲛ ⲛϥⲧⲁⲁⲥ ⲛⲁϥ · ⲁⲩⲱ ⲛⲉϥⲉⲓⲣⲉ ⲛⲛⲉⲛⲧⲟⲗⲏ ⲧⲏⲣⲟⲩ
ⲉⲧⲥⲏϩ · ⲁⲩⲱ ⲛⲉϥϫⲱⲕ ⲉⲃⲟⲗ ⲙⲡϣⲁϫⲉ ⲛⲛⲉⲩⲁⲅⲅⲉⲗⲓⲟⲛ ⲙⲡⲉⲛϫⲟⲉⲓⲥ ⲓⲏⲥⲟⲩⲥ ⲡⲉⲭⲣⲓⲥⲧⲟⲥ · ⲡⲉϥⲉⲓⲱⲧ
ⲇⲉ ⲁϥϩⲓⲥⲉ ⲛⲙⲙⲁϥ · ϫⲉⲉⲓⲛⲁϫⲓ ⲛⲁⲕ ⲛⲧϣⲉⲉⲣⲉ ⲛⲃⲁⲥⲓⲗⲉⲓⲧⲏⲥ ⲡⲉⲥⲧⲣⲁⲧⲏⲗⲁⲧⲏⲥ · ⲛⲉⲁⲩⲥⲙⲛⲧⲥ ⲅⲁⲣ
ⲙⲛⲛⲉⲩⲉⲣⲏⲩ · ⲉϣⲏⲧ ⲛⲕⲉⲛⲧⲏⲛⲁⲣⲓⲟⲛ ⲛⲛⲟⲩⲃ · ⲭⲱⲣⲓⲥⲛⲧⲁⲉⲓⲟ · ⲁⲩⲱ ϥⲧⲟⲟⲩϣⲉ ⲛⲕⲉⲛⲧⲏⲛⲁⲣⲓⲟⲛ
ⲛϩⲁⲧ · ⲙⲛⲙⲏⲧ ⲛϩⲙϩⲁⲗ ⲛϩⲟⲟⲩⲧ · ⲙⲛⲙⲏⲧ ⲛϣⲉ ⲛϩⲙϩⲁⲗ ⲛⲥϩⲓⲙⲉ · ⲉⲩϫⲓ ⲙⲁⲛⲓⲁⲕⲏⲥ ⲛⲛⲟⲩⲃ ·
ⲙⲛϥⲧⲟⲟⲩ ⲛϣⲉ ⲛϩⲧⲟ · ⲁⲩⲱ ⲙⲏⲧ ⲛϣⲉ ⲙⲙⲁⲥⲡⲟⲣⲕ · ⲙⲛⲙⲏⲧ ⲛϣⲉ ⲛϭⲁⲙⲟⲩⲗ · ⲙⲛⲙⲏⲧ ⲛϣⲉ ⲛⲥⲧⲉⲓⲱϩⲉ
ⲛϭⲱⲙ · ⲙⲛⲙⲏⲧ ⲛϣⲉ ⲛϭⲓⲛⲟⲩⲃⲁⲗ ⲉⲩⲡⲗⲉⲁ ϩⲛⲧⲑⲁⲗⲁⲥⲥⲁ · ⲙⲛⲙⲏⲧ ⲛⲏⲓ ⲉⲣⲉⲙⲏⲧ ⲛⲥⲧⲉⲓⲱϩⲉ ⲉⲛⲟⲩⲁ
ⲛϩⲏⲧⲟⲩ · ⲭⲱⲣⲓⲥⲛⲉⲧⲉⲣⲉⲡⲉϥⲉⲓⲱⲧ ⲛⲁⲧⲁⲁⲩ ⲛⲁϥ · ϩⲉⲛⲛⲟϭ ⲛϩⲩⲡⲉⲣⲉⲥⲓⲁ ⲛⲉⲩϣⲟⲟⲡ ⲛⲁϥ ϩⲓϫⲙⲡⲕⲁϩ
· ⲡⲙⲁⲕⲁⲣⲓⲟⲥ ⲇⲉ ⲁⲡⲁ ⲃⲓⲕⲧⲱⲣ · ⲙⲡⲉϥⲡⲉⲓⲑⲉ ⲛⲁⲩ · ⲉϥϫⲱ ⲙⲙⲟⲥ ϫⲉⲛⲁⲓ ⲧⲏⲣⲟⲩ ⲥⲉⲛⲁⲧⲁⲕⲟ : —
ⲉϥϩⲁⲣⲉϩ ⲛⲁϥ ⲉⲧⲙⲛⲧⲣⲣⲟ ⲛⲙⲡⲏⲩⲉ · ⲛⲉϣⲁⲣⲉⲡϫⲟⲉⲓⲥ ⲓⲏⲥⲟⲩⲥ ⲟⲩⲱⲛϩ ⲉⲣⲟϥ ⲛϩⲟ ϩⲓϩⲟ · ⲉϥⲙⲉ
ⲙⲙⲟϥ ⲉⲧⲃⲉⲡⲉϥⲧⲃⲃⲟ · ⲡⲅⲉⲛⲛⲁⲓⲟⲥ ⲇⲉ ⲁⲡⲁ ⲃⲓⲕⲧⲱⲣ · ⲁϥⲕⲱ ⲛⲁϥ ⲛⲟⲩⲉⲝⲉⲇⲣⲁ ⲛϩⲟⲩⲛ ⲙⲡⲉϥⲏⲓ : —
ⲉϥⲁⲛⲁⲭⲱⲣⲉⲓ ⲛϩⲏⲧⲥ ⲁϫⲛⲛⲉϥⲉⲓⲟⲧⲉ · ⲙⲡϥⲛⲕⲟⲧⲕ ⲅⲁⲣ ⲉϭⲗⲟϭ ϫⲓⲛⲉϥϩⲛⲙⲛⲧⲏ ⲛⲣⲟⲙⲡⲉ · ⲁⲗⲗⲁ
ⲛⲉϥϣⲗⲏⲗ ⲙⲡⲉϩⲟⲟⲩ ⲙⲛⲧⲉⲩϣⲏ · ⲁⲩⲱ ⲛⲉϥⲛⲏⲥⲧⲉⲩⲉ ϫⲓⲛⲡⲥⲁⲃⲃⲁⲧⲟⲛ ϣⲁⲡⲥⲁⲃⲃⲁⲧⲟⲛ · ⲉϥⲉⲓⲣⲉ
ⲛⲛⲉϥⲥⲩⲛⲁⲝⲓⲥ · ϣⲁϥⲣϣⲙⲛⲧϣⲉⲥⲉⲧⲏ ⲛⲥⲟⲡ ⲛϣⲗⲏⲗ ⲙⲡⲉϩⲟⲟⲩ · ⲁⲩⲱ ⲥⲁϣϥ ⲛϣⲉ ⲙⲁⲁⲃ ⲛⲧⲉⲩϣⲏ · 
