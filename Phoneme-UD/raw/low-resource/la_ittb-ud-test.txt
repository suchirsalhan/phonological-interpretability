non autem a seipso: quia sic idem esset agens et patiens; essetque aliquod agens
quod non suam sed alterius similitudinem induceret patienti, et sic non omne
agens sibi simile ageret. nec ab alio: esset enim aliquod agens prius eo. ergo
impossibile est quod in ipso sit aliqua species intelligibilis praeter ipsius
essentiam. praeterea. intelligere dei est eius esse, ut ostensum est. si igitur
intelligeret per aliquam speciem quae non sit sua essentia, esset per aliquod
aliud a sua essentia. quod est impossibile. non igitur intelligit per aliquam
speciem quae non sit sua essentia. quod deus intelligit perfecte seipsum. ex hoc
autem ulterius patet quod ipse seipsum perfecte intelligit. cum enim per speciem
intelligibilem intellectus in rem intellectam feratur, ex duobus perfectio
intellectualis operationis dependet. unum est ut species intelligibilis perfecte
rei intellectae conformetur. aliud est ut perfecte intellectui coniungatur: quod
quidem tanto fit amplius quanto intellectus in intelligendo maiorem efficaciam
habet. ipsa autem diuina essentia quae est species intelligibilis qua
intellectus diuinus intelligit, est ipsi deo penitus idem; estque intellectui
idem omnino. seipsum igitur deus perfectissime cognoscit. adhuc. res materialis
intelligibilis efficitur per hoc quod a materia et materialibus conditionibus
separatur. quod ergo est per sui naturam ab omni materia et materialibus
conditionibus separatum, hoc est intelligibile secundum suam naturam. sed omne
intelligibile intelligitur secundum quod est unum actu cum intelligente. ipse
autem deus intelligens est, ut probatum est. igitur, cum sit immaterialis
omnino, et sibi ipsi maxime sit unum, maxime seipsum intelligit. item. ex hoc
aliquid actu intelligitur quod intellectus in actu et intellectum in actu unum
sunt. diuinus autem intellectus est semper intellectus in actu: nihil enim est
in potentia et imperfectum in deo. essentia autem dei secundum seipsam perfecte
intelligibilis est, ut ex dictis patet. cum igitur intellectus diuinus et
essentia diuina sint unum, ex dictis, manifestum est quod deus perfecte seipsum
intelligat: deus enim est et suus intellectus et sua essentia. adhuc. omne quod
est in aliquo per modum intelligibilem, intelligitur ab eo. essentia autem
diuina est in deo per modum intelligibilem: nam esse naturale dei et esse
intelligibile unum et idem est, cum esse suum sit suum intelligere. deus igitur
intelligit essentiam suam. ergo seipsum: cum ipse sit sua essentia. amplius.
actus intellectus, sicut et aliarum animae potentiarum, secundum obiecta
distinguuntur. tanto igitur erit perfectior intellectus operatio quanto erit
perfectius intelligibile. sed perfectissimum intelligibile est essentia diuina:
cum sit perfectissimus actus et prima ueritas. operatio autem intellectus diuini
est etiam nobilissima: cum sit ipsum esse diuinum, ut ostensum est. deus igitur
seipsum intelligit. adhuc. rerum omnium perfectiones in deo maxime inueniuntur.
inter alias autem perfectiones in rebus creatis inuentas maxima est intelligere
deum: cum natura intellectualis aliis praemineat, cuius perfectio est
intelligere; nobilissimum autem intelligibile deus est. deus igitur maxime
seipsum intelligit. hoc autem auctoritate diuina confirmatur. ait namque
apostolus, i cor. 2-10, quod spiritus dei scrutatur etiam profunda dei. quod
deus primo et per se solum seipsum cognoscit. ex praemissis autem apparet quod
deus primo et per se solum seipsum cognoscit. illa enim solum res est primo et
per se ab intellectu cognita cuius specie intelligit: operatio enim formae quae
est operationis principium proportionatur. sed id quod deus intelligit nihil est
aliud quam sua essentia, ut probatum est. igitur intellectum ab ipso primo et
per se nihil est aliud quam ipsemet. adhuc. impossibile est simul multa primo et
per se intelligere: una enim operatio non potest simul multis terminari. deus
autem seipsum quandoque intelligit, ut probatum est. si igitur intelligat
aliquid aliud quasi primo et per se intellectum, oportet quod intellectus eius
mutetur de consideratione sui in considerationem illius. illud autem est eo
ignobilius. sic igitur intellectus diuinus mutatur in peius. quod est
impossibile. amplius. operationes intellectus distinguuntur penes obiecta. si
igitur deus intelligit se et aliud a se quasi principale obiectum, habebit
plures operationes intellectuales. ergo uel sua essentia erit in plura diuisa:
uel aliquam operationem intellectualem habebit quae non est sua substantia.
quorum utrumque impossibile esse monstratum est. restat igitur nihil a deo esse
cognitum quasi primo et per se intellectum, nisi suam essentiam. item.
intellectus, secundum quod est differens a suo intellecto, est in potentia
respectu illius. si igitur aliquid aliud sit intellectum a deo primo et per se,
sequetur quod ipse sit in potentia respectu alicuius alterius. quod est
impossibile, ut ex dictis patet. praeterea. intellectum est perfectio
intelligentis: secundum enim hoc intellectus perfectus est quod actu intelligit;
quod quidem est per hoc quod est unum cum eo quod intelligitur. si igitur
aliquid aliud a deo sit primo intellectum ab ipso, erit aliquid aliud perfectio
ipsius, et eo nobilius. quod est impossibile. amplius. ex multis intellectis
intelligentis scientia integratur. si igitur sunt multa scita a deo quasi
principaliter cognita et per se, sequitur quod scientia dei sit ex multis
composita. et sic uel erit diuina essentia composita: uel scientia erit accidens
deo. quorum utrumque impossibile esse ex dictis manifestum est. relinquitur
igitur quod id quod est primo et per se intellectum a deo, nihil est aliud quam
sua substantia. adhuc. operatio intellectualis speciem et nobilitatem habet
secundum id quod est per se et primo intellectum: cum hoc sit eius obiectum. si
igitur deus aliud a se intelligeret quasi per se et primo intellectum, eius
operatio intellectualis speciem et nobilitatem haberet secundum id quod est
aliud ab ipso. hoc autem est impossibile: cum sua operatio sit eius essentia, ut
ostensum est. sic igitur impossibile est quod intellectum a deo primo et per se
sit aliud ab ipso. quod deus cognoscit alia a se. ex hoc autem quod seipsum
cognoscit primo et per se, quod alia a se in seipso cognoscat ponere oportet.
effectus enim cognitio sufficienter habetur per cognitionem suae causae: unde et
scire dicimur unumquodque cum causam cognoscimus. ipse autem deus est per suam
essentiam causa essendi aliis. cum igitur suam essentiam plenissime cognoscat,
oportet ponere quod etiam alia cognoscat. adhuc. omnis effectus in sua causa
aliqualiter praeexistit similitudo: cum omne agens agat sibi simile. omne autem
quod est in aliquo, est in eo per modum eius in quo est. si igitur deus
aliquarum rerum est causa, cum ipse sit secundum suam naturam intellectualis,
similitudo causati sui in eo erit intelligibiliter. quod autem est in aliquo per
modum intelligibilem, ab eo intelligitur. deus igitur res alias a se in seipso
intelligit. amplius. quicumque cognoscit perfecte rem aliquam, cognoscit omnia
quae de re illa uere possunt dici et quae ei conueniunt secundum suam naturam.
deo autem secundum suam naturam conuenit quod sit aliorum causa. cum igitur
perfecte seipsum cognoscat, cognoscit se esse causam. quod esse non potest nisi
cognoscat aliqualiter causatum. quod est aliud ab ipso: nihil enim sui ipsius
causa est. ergo deus cognoscit alia a se. colligentes igitur has duas
conclusiones, apparet deum cognoscere seipsum quasi primo et per se notum, alia
uero sicut in essentia sua uisa. quam quidem ueritatem expresse dionysius
tradit, in uii cap. de diu. nom., dicens: non secundum uisionem singulis se
immittit, sed secundum unam causae continentiam scit omnia. et infra: diuina
sapientia seipsam cognoscens scit alia. cui etiam sententiae attestari uidetur
scripturae sacrae auctoritas. nam in psalmo de deo dicitur: prospexit de excelso
sancto suo, quasi de seipso excelso alia uidens. quod deus habet propriam
cognitionem de omnibus rebus. quia uero quidam dixerunt quod deus de aliis rebus
non habet cognitionem nisi uniuersalem, utpote cognoscens ea inquantum sunt
entia, ex hoc quod naturam essendi cognoscit per cognitionem sui ipsius; restat
ostendendum quod deus cognoscit omnes alias res prout ab inuicem sunt distinctae
et a deo. quod est cognoscere res secundum proprias rationes earum. ad huius
autem ostensionem, deum esse causam omnis entis supponatur: quod et ex supra
dictis aliquatenus patet, et infra plenius ostendetur. sic igitur nihil in
aliqua re esse potest quod non sit ab eo causatum uel mediate uel immediate.
cognita autem causa, cognoscitur eius effectus. quicquid igitur est in quacumque
re potest cognosci cognito deo et omnibus causis mediis quae sunt inter deum et
res. sed deus seipsum cognoscit et omnes causas medias quae sunt inter ipsum et
rem quamlibet. quod enim seipsum perfecte cognoscat, iam ostensum est. seipso
autem cognito, cognoscit quod ab ipso immediate est. quo cognito, cognoscit
iterum quod ab illo immediate est: et sic de omnibus causis mediis usque ad
ultimum effectum. ergo deus cognoscit quicquid est in re. hoc autem est habere
propriam et completam cognitionem de re, cognoscere scilicet omnia quae in re
sunt, communia et propria. deus ergo propriam de rebus cognitionem habet,
secundum quod sunt ab inuicem distinctae. adhuc. omne quod agit per intellectum,
habet cognitionem de re quam agit secundum propriam facti rationem: quia
cognitio facientis determinat formam facto. deus autem causa est rerum per
intellectum: cum suum esse sit suum intelligere, unumquodque autem agit
inquantum est actu. cognoscit igitur causatum suum proprie, secundum quod est
distinctum ab aliis. amplius. rerum distinctio non potest esse a casu: habet
enim ordinem certum. oportet ergo ex alicuius causae intentione distinctionem in
rebus esse. non autem ex intentione alicuius causae per necessitatem naturae
agentis: quia natura determinatur ad unum, et sic nullius rei per naturae
necessitatem agentis intentio potest esse ad multa inquantum distincta sunt.
restat ergo quod distinctio in rebus prouenit ex intentione alicuius causae
cognoscentis. uidetur autem intellectus proprium esse rerum distinctionem
considerare: unde et anaxagoras distinctionis principium intellectum dixit.
uniuersalis autem rerum distinctio non potest esse ex intentione alicuius
causarum secundarum: quia omnes huiusmodi causae sunt de uniuersitate causatorum
distinctorum. est igitur hoc primae causae, quae per seipsam ab omnibus aliis
distinguitur, intendere distinctionem omnium rerum. deus igitur cognoscit res ut
distinctas. item. quicquid deus cognoscit, perfectissime cognoscit: est enim in
eo omnis perfectio sicut in simpliciter perfecto, ut supra ostensum est. quod
autem cognoscitur in communi tantum, non perfecte cognoscitur: ignorantur enim
ea quae sunt praecipua illius rei, scilicet ultimae perfectiones, quibus
perficitur proprium esse eius; unde tali cognitione magis cognoscitur res in
potentia quam in actu. si igitur deus cognoscendo essentiam suam cognoscit omnia
in uniuersali, oportet quod etiam propriam habeat cognitionem de rebus. adhuc.
quicumque cognoscit naturam aliquam, cognoscit per se accidentia illius naturae.
per se autem accidentia entis, inquantum est ens, sunt unum et multa, ut
probatur in iu metaph.. deus igitur, si cognoscendo essentiam suam cognoscit in
uniuersali naturam entis, sequitur quod cognoscat multitudinem. multitudo autem
sine distinctione intelligi non potest. intelligit igitur res prout sunt ab
inuicem distinctae. amplius. quicumque cognoscit perfecte aliquam naturam
uniuersalem, cognoscit modum quo natura illa haberi potest: sicut qui cognoscit
albedinem, scit quod recipit magis et minus. sed ex diuerso modo essendi
constituuntur diuersi gradus entium. si igitur deus cognoscendo se cognoscit
naturam uniuersalem entis; non autem imperfecte, quia ab eo omnis imperfectio
longe est, ut supra probatum est: oportet quod cognoscat omnes gradus entium. et
sic de rebus aliis a se habebit propriam cognitionem. praeterea. quicumque
cognoscit perfecte aliquid, cognoscit omnia quae sunt in illo. sed deus
cognoscit seipsum perfecte. ergo cognoscit omnia quae sunt in ipso secundum
potentiam actiuam. sed omnia secundum proprias formas sunt in ipso secundum
potentiam actiuam: cum ipse sit omnis entis principium. ipse igitur habet
cognitionem propriam de omnibus rebus. adhuc. quicumque scit naturam aliquam,
scit an illa natura sit communicabilis: non enim animalis naturam sciret
perfecte qui nesciret eam pluribus communicabilem esse. diuina autem natura
communicabilis est per similitudinem. scit ergo deus quot modis eius essentiae
aliquid simile esse potest. sed ex hoc sunt diuersitates formarum quod diuinam
essentiam res diuersimode imitantur: unde philosophus formam naturalem diuinum
quoddam nominat. deus igitur de rebus habet cognitionem secundum proprias
formas. praeterea. apud homines et alios cognoscentes habetur cognitio de rebus
prout in sua multitudine sunt ab inuicem distinctae. si igitur deus res in sua
distinctione non cognoscit, sequitur eum insipientissimum esse: sicut et illis
qui ponebant deum non cognoscere litem, quam omnes cognoscunt; quod pro
inconuenienti habet philosophus, in i de anima et in iii metaphysicae. hoc etiam
auctoritate scripturae canonicae edocemur. dicitur namque gen. 1-31: uidit deus
cuncta quae fecerat, et erant ualde bona. et heb. 4-13: non est ulla creatura
inuisibilis in conspectu eius: omnia nuda et aperta sunt oculis eius. rationes
ad inquirendum qualiter multitudo intellectorum sit in intellectu diuino. sed ne
multitudo intellectorum in intellectum diuinum compositionem inducat,
inuestigandus est modus quo ista intellecta sint multa. non autem haec multitudo
sic intelligi potest quasi multa intellecta habeant esse distinctum in deo. ista
enim intellecta aut essent idem quod essentia diuina: et sic in essentia dei
poneretur aliqua multitudo, quod supra multipliciter est remotum. aut essent
superaddita essentiae diuinae: et sic esset in deo aliquod accidens, quod supra
impossibile esse ostendimus. nec iterum potest poni huiusmodi formas
intelligibiles per se existere: quod plato, praedicta inconuenientia uitans,
uidetur posuisse, introducendo ideas. nam formae rerum naturalium sine materia
existere non possunt: cum nec sine materia intelligantur. quod etiam si
poneretur, nec hoc sufficeret ad ponendum deum intelligere multitudinem. nam cum
formae praedictae sint extra dei essentiam, si sine his deus multitudinem rerum
intelligere non posset, quod ad perfectionem sui intellectus requiritur,
sequeretur quod sua perfectio in intelligendo ab alio dependeret: et per
consequens in essendo, cum suum esse sit suum intelligere. cuius contrarium
supra ostensum est. item. cum omne quod est praeter essentiam suam sit causatum
ab eo, ut infra ostendetur, necesse est, si formae praedictae extra deum sunt,
ab eo causatas esse. ipse autem est causa rerum per intellectum, ut infra
ostendetur. ergo deum intelligere huiusmodi intelligibilia praeexigitur ordine
naturae ad hoc quod huiusmodi intelligibilia sint. non igitur per hoc deus
intelligit multitudinem quod intelligibilia multa per se existunt extra eum.
adhuc. intelligibile in actu est intellectus in actu: sicut et sensibile in actu
est sensus in actu. secundum uero quod intelligibile ab intellectu distinguitur,
est utrumque in potentia, sicut et in sensu patet: nam neque uisus est uidens
actu, neque uisibile uidetur actu, nisi cum uisus informatur uisibilis specie,
ut sic ex uisu et uisibili unum fiat. si igitur intelligibilia dei sunt extra
intellectum ipsius, sequetur quod intellectus suus sit in potentia, et similiter
intelligibilia ipsius. et sic indigebit aliquo reducente in actu. quod est
impossibile: nam hoc esset eo prius. praeterea. intellectum oportet esse in
intelligente. non igitur sufficit ponere formas rerum per se existentes extra
intellectum diuinum ad hoc quod deus multitudinem rerum intelligat, sed oportet
quod sint in ipso intellectu diuino. ex eisdem etiam rationibus apparet quod non
potest poni quod multitudo intelligibilium praedictorum sit in aliquo alio
intellectu praeter diuinum, uel animae uel angeli siue intelligentiae. nam sic
intellectus diuinus, quantum ad aliquam suam operationem, dependeret ab aliquo
posteriori intellectu. quod etiam est impossibile. sicut etiam res in se
subsistentes a deo sunt, ita et quae rebus insunt. unde et ad esse praedictorum
intelligibilium in aliquo posteriorum intellectuum praeexigitur intelligere
diuinum, per quod deus est causa. sequetur etiam intellectum diuinum esse in
potentia: cum sua intelligibilia non sint ei coniuncta. sicut etiam unicuique
est proprium esse, ita et propria operatio. non igitur esse potest ut per hoc
quod aliquis intellectus ad operandum disponitur, alius operationem
intellectualem exequatur, sed ipsemet intellectus apud quem dispositio
inuenitur: sicut unumquodque est per essentiam suam, non per essentiam alterius.
per hoc igitur quod intelligibilia multa sunt apud aliquem secundorum
intellectuum, non poterit esse quod intellectus primus multitudinem cognoscat.
solutio praemissae dubitationis. praemissa autem dubitatio faciliter solui
potest, si diligenter inspiciatur qualiter res intellectae in intellectu
existant. et ut ab intellectu nostro ad diuini intellectus cognitionem, prout
est possibile, procedamus, considerandum est quod res exterior intellecta a
nobis in intellectu nostro non existit secundum propriam naturam, sed oportet
quod species eius sit in intellectu nostro, per quam fit intellectus in actu.
existens autem in actu per huiusmodi speciem sicut per propriam formam,
intelligit rem ipsam. non autem ita quod ipsum intelligere sit actio transiens
in intellectum, sicut calefactio transit in calefactum, sed manet in
intelligente: sed habet relationem ad rem quae intelligitur, ex eo quod species
praedicta, quae est principium intellectualis operationis ut forma, est
similitudo illius. ulterius autem considerandum est quod intellectus, per
speciem rei formatus, intelligendo format in seipso quandam intentionem rei
intellectae, quae est ratio ipsius, quam significat definitio. et hoc quidem
necessarium est: eo quod intellectus intelligit indifferenter rem absentem et
praesentem, in quo cum intellectu imaginatio conuenit; sed intellectus hoc
amplius habet, quod etiam intelligit rem ut separatam a conditionibus
materialibus, sine quibus in rerum natura non existit; et hoc non posset esse
nisi intellectus sibi intentionem praedictam formaret. haec autem intentio
intellecta, cum sit quasi terminus intelligibilis operationis, est aliud a
specie intelligibili quae facit intellectum in actu, quam oportet considerari ut
intelligibilis operationis principium: licet utrumque sit rei intellectae
similitudo. per hoc enim quod species intelligibilis quae est forma intellectus
et intelligendi principium, est similitudo rei exterioris, sequitur quod
intellectus intentionem formet illi rei similem: quia quale est unumquodque,
talia operatur. et ex hoc quod intentio intellecta est similis alicui rei,
sequitur quod intellectus, formando huiusmodi intentionem, rem illam intelligat.
intellectus autem diuinus nulla alia specie intelligit quam essentia sua, ut
supra ostensum est. sed tamen essentia sua est similitudo omnium rerum. per hoc
ergo sequitur quod conceptio intellectus diuini, prout seipsum intelligit, quae
est uerbum ipsius, non solum sit similitudo ipsius dei intellecti, sed etiam
omnium quorum est diuina essentia similitudo. sic ergo per unam speciem
intelligibilem, quae est diuina essentia, et per unam intentionem intellectam,
quae est uerbum diuinum, multa possunt a deo intelligi. qualiter diuina essentia
una et simplex sit propria similitudo omnium intelligibilium. sed rursus
difficile uel impossibile alicui uideri potest quod unum et idem simplex, ut
diuina essentia, sit propria ratio siue similitudo diuersorum. nam, cum
diuersarum rerum sit distinctio ratione propriarum formarum, quod alicui
secundum propriam formam simile fuerit, alteri necesse est ut dissimile
inueniatur. secundum uero quod diuersa aliquid commune habent, nihil prohibet ea
similitudinem unam habere, sicut homo et asinus inquantum sunt animalia. ex quo
sequetur quod deus de rebus propriam cognitionem non habeat, sed communem: nam
secundum modum quo similitudo cogniti est in cognoscente, sequitur cognitionis
operatio, sicut et calefactio secundum modum caloris; similitudo enim cogniti in
cognoscente est sicut forma qua agitur. oportet igitur, si deus de pluribus
propriam cognitionem habet, quod ipse sit propria ratio singulorum. quod
qualiter sit inuestigandum est. ut enim philosophus dicit, in uiii metaph.,
formae et definitiones rerum, quae eas significant, sunt similes numeris. nam in
numeris, una unitate addita uel subtracta, species numeri uariatur: ut patet in
binario et ternario. similiter autem est et in definitionibus: nam una
differentia addita uel subtracta uariat speciem; substantia enim sensibilis
absque rationali, et rationali addito, specie differt. in his autem quae in se
multa continent, non sic se habet intellectus ut natura. nam ea quae ad esse
alicuius rei requiruntur illius rei natura diuisa esse non patitur: non enim
remanebit animalis natura si a corpore anima subtrahatur. intellectus uero ea
quae sunt in esse coniuncta, interdum disiunctim accipere potest, quando unum
eorum in alterius rationem non cadit. et per hoc in ternario potest considerare
binarium tantum; et in animali rationali id quod est sensibile tantum. unde
intellectus id quod plura complectitur potest accipere ut propriam rationem
plurimorum, apprehendendo aliqua illorum absque aliis. potest enim accipere
denarium ut propriam rationem nouenarii, una unitate subtracta; et similiter ut
propriam rationem singulorum numerorum infra inclusorum. similiter etiam in
homine accipere potest proprium exemplar animalis irrationalis inquantum
huiusmodi, et singularum specierum eius, nisi aliquas differentias adderent
positiuas. propter hoc quidam philosophus, clemens nomine, dixit quod nobiliora
in entibus, sunt minus nobilium exemplaria. diuina autem essentia in se
nobilitates omnium entium comprehendit, non quidem per modum compositionis, sed
per modum perfectionis, ut supra ostensum est. forma autem omnis, tam propria
quam communis, secundum id quod aliquid ponit, est perfectio quaedam: non autem
imperfectionem includit nisi secundum quod deficit a uero esse. intellectus
igitur diuinus id quod est proprium unicuique in essentia sua comprehendere
potest, intelligendo in quo eius essentiam imitetur, et in quo ab eius
perfectione deficit unumquodque: utpote, intelligendo essentiam suam ut
imitabilem per modum uitae et non cognitionis, accipit propriam formam plantae;
si uero ut imitabilem per modum cognitionis et non intellectus, propriam formam
animalis; et sic de aliis. sic igitur patet quod essentia diuina, inquantum est
absolute perfecta, potest accipi ut propria ratio singulorum. unde per eam deus
propriam cognitionem de omnibus habere potest. quia uero propria ratio unius
distinguitur a propria ratione alterius; distinctio autem est pluralitatis
principium: oportet in intellectu diuino distinctionem quandam et pluralitatem
rationum intellectarum considerare, secundum quod id quod est in intellectu
diuino est propria ratio diuersorum. unde, cum hoc sit secundum quod deus
intelligit proprium respectum assimilationis quam habet unaquaeque creatura ad
ipsum, relinquitur quod rationes rerum in intellectu diuino non sint plures uel
distinctae nisi secundum quod deus cognoscit res pluribus et diuersis modis esse
assimilabiles sibi. et secundum hoc augustinus dicit quod deus alia ratione
facit hominem et alia equum; et rationes rerum pluraliter in mente diuina esse
dicit. in quo etiam aliqualiter saluatur platonis opinio ponentis ideas,
secundum quas formarentur omnia quae in rebus materialibus existunt. quod deus
omnia simul intelligit. ex his autem ulterius apparet quod deus omnia simul
intelligit. intellectus enim noster simul multa actu intelligere non potest,
quia, cum intellectus in actu sit intellectum in actu, si plura simul actu
intelligeret, sequeretur quod intellectus simul esset plura secundum unum genus,
quod est impossibile. dico autem secundum unum genus: quia nihil prohibet idem
subiectum informari diuersis formis diuersorum generum, sicut idem corpus est
figuratum et coloratum. species autem intelligibiles, quibus intellectus
formatur ad hoc quod sit ipsa intellecta in actu, omnes sunt unius generis:
habent enim unam rationem essendi secundum esse intelligibile, licet res quarum
sunt species in una essendi non conueniant ratione; unde nec contrariae sunt per
contrarietatem rerum quae sunt extra animam. et inde est quod, quando aliqua
multa accipiuntur quocumque modo unita, simul intelliguntur: simul enim
intelligit totum continuum, non partem post partem; et similiter simul
intelligit propositionem, non prius subiectum et postea praedicatum; quia
secundum unam totius speciem omnes partes cognoscit. ex his igitur accipere
possumus quod quaecumque plura una specie cognoscuntur, simul possunt intelligi.
omnia autem quae deus cognoscit, una specie cognoscit, quae est sua essentia.
omnia igitur simul intelligere potest. item. uis cognoscitiua non cognoscit
aliquid actu nisi adsit intentio: unde et phantasmata in organo conseruata
interdum non actu imaginamur, quia intentio non fertur ad ea; appetitus enim
alias potentias in actum mouet in agentibus per uoluntatem. multa igitur ad quae
simul intentio non fertur, non simul intuemur. quae autem oportet sub una
intentione cadere, oportet simul esse intellecta: qui enim comparationem duorum
considerat, intentionem ad utrumque dirigit et simul intuetur utrumque. omnia
autem quae sunt in diuina scientia sub una intentione necesse est cadere.
intendit enim deus suam essentiam perfecte uidere. quod est uidere ipsam
secundum totam uirtutem suam, sub qua omnia concluduntur. deus igitur, uidendo
essentiam suam, simul omnia intuetur. amplius. intellectus successiue multa
considerantis impossibile est esse unam tantum operationem: cum enim operationes
secundum obiecta differant, oportebit diuersam esse operationem intellectus qua
considerabitur primum, et qua considerabitur secundum. intellectus autem diuini
est una operatio, quae est sua essentia, ut probatum est supra. non igitur
successiue, sed simul omnia sua cognita considerat. adhuc. successio sine
tempore intelligi non potest, nec tempus sine motu: cum tempus sit numerus motus
secundum prius et posterius. in deo autem impossibile est esse motum aliquem, ut
ex supra dictis haberi potest. nulla igitur est in consideratione diuina
successio. et sic omnia quae cognoscit simul considerat. item. intelligere dei
est ipsum suum esse, ut ex supra dictis patet. in esse autem diuino non est
prius et posterius, sed est totum simul, ut supra ostensum est. igitur nec
consideratio dei habet prius et posterius, sed omnia simul intelligit.
praeterea. omnis intellectus intelligens unum post aliud est quandoque potentia
intelligens et quandoque actu: dum enim intelligit primum in actu, intelligit
secundum in potentia. intellectus autem diuinus nunquam est in potentia sed
semper actu intelligens. non igitur intelligit res successiue, sed omnia simul
intelligit. huic autem ueritati testimonium sacra scriptura affert: dicitur enim
iac. 1-17, quod apud deum non est transmutatio nec uicissitudinis obumbratio.
quod cognitio dei non est habitualis. ex hoc autem apparet quod in deo non est
habitualis cognitio. in quibuscumque enim est habitualis cognitio, non omnia
simul cognoscuntur, sed dum quaedam cognoscuntur actu, alia cognoscuntur habitu.
deus autem omnia simul actu intelligit, ut probatum est. non est igitur in eo
habitualis cognitio. praeterea. habens habitum et non considerans est quodammodo
in potentia, aliter tamen quam ante intelligere. ostensum est autem quod
intellectus diuinus nullo modo est in potentia. nullo igitur modo est in ipso
habitualis cognitio. adhuc. omnis intellectus habitualiter aliquid cognoscentis
est aliud eius essentia quam sua operatio intellectualis, quae est ipsa
consideratio: intellectui enim habitualiter cognoscenti deest sua operatio; non
autem eius essentia deesse ei potest. in deo autem sua essentia est sua
operatio, ut supra ostensum est. non est igitur in eius intellectu habitualis
cognitio. item. intellectus habitualiter tantum cognoscens non est in sua ultima
perfectione: unde nec felicitas, quae est optimum, ponitur secundum habitum, sed
secundum actum. si igitur deus est habitualiter cognoscens per suam substantiam,
secundum suam substantiam consideratus non erit uniuersaliter perfectus. cuius
contrarium ostensum est supra. amplius. ostensum est quod ipse est intelligens
per essentiam suam, non autem per aliquas species intelligibiles essentiae
superadditas. omnis autem intellectus in habitu per aliquas species intelligit:
nam habitus uel est habilitatio quaedam intellectus ad recipiendum species
intelligibiles quibus actu fiat intelligens; uel est ordinata aggregatio ipsarum
specierum existentium in intellectu non secundum completum actum, sed medio modo
inter potentiam et actum. non est igitur in ipso habitualis scientia. praeterea.
habitus quaedam qualitas est. deo autem non potest nec qualitas nec aliquod
accidens accidere, ut supra probatum est. non igitur deo competit habitualis
cognitio. quia uero dispositio qua quis est habitu tantum considerans aut uolens
uel agens assimilatur dispositioni dormientis, hinc est quod dauid, ut
habitualem dispositionem a deo remoueret, dicit: ecce, non dormitauit neque
dormiet qui custodit israel. hinc etiam est quod eccli. 23-28 dicitur: oculi
domini multo sunt lucidiores super solem: nam sol semper est in actu lucendi.
quod cognitio dei non est discursiua. ex hoc autem ulterius habetur quod diuina
consideratio non est ratiocinatiua uel discursiua. tunc enim ratiocinatiua est
nostra consideratio quando ab uno considerato in aliud transimus, sicut
syllogizando a principiis in conclusiones. non enim ex hoc aliquis ratiocinatur
uel discurrit quod inspicit qualiter conclusio ex praemissis sequatur, simul
utrumque considerans: hoc enim contingit non argumentando, sed argumenta
iudicando; sicut nec cognitio materialis est ex hoc quod materialia diiudicat.
ostensum est autem quod deus non considerat unum post aliud quasi successiue,
sed simul omnia. non ergo eius cognitio est ratiocinatiua uel discursiua:
quamuis omnem discursum et ratiocinationem cognoscat. item. omnis ratiocinans
alia consideratione intuetur principia et conclusionem: non enim oporteret,
consideratis principiis, ad conclusionem procedere, si ex hoc ipso quod
principia considerantur conclusiones etiam considerarentur. deus autem cognoscit
omnia operatione una, quae est sua essentia, ut supra probatum est. non est
igitur sua cognitio ratiocinatiua. praeterea. omnis ratiocinatiua cognitio habet
aliquid de potentia et aliquid de actu: nam conclusiones in principiis sunt in
potentia. in diuino autem intellectu potentia locum non habet, ut supra ostensum
est. non est igitur eius intellectus discursiuus. amplius. in omni scientia
discursiua oportet aliquid esse causatum: nam principia sunt quodammodo causa
efficiens conclusionis; unde et demonstratio dicitur syllogismus faciens scire.
in diuina autem scientia nihil potest esse causatum: cum sit ipse deus, ut ex
superioribus patet. dei igitur scientia non potest esse discursiua. adhuc. ea
quae naturaliter cognoscuntur, absque ratiocinatione nobis sunt nota: sicut
patet de primis principiis. sed in deo non potest esse cognitio nisi naturalis,
immo nisi essentialis: sua enim scientia est sua essentia, ut supra probatum
est. dei igitur cognitio non est ratiocinatiua. praeterea. omnem motum necesse
est reduci in primum mouens quod est mouens tantum et non motum. illud igitur a
quo est prima origo motus, oportet omnino esse mouens non motum. hoc autem est
intellectus diuinus, ut supra ostensum est. oportet igitur intellectum diuinum
omnino esse mouentem non motum. ratiocinatio autem est quidam motus intellectus
transeuntis ab uno in aliud. non est igitur diuinus intellectus ratiocinatiuus.
item. quod est supremum in nobis est inferius eo quod in deo est: nam inferius
non attingit superius nisi in sui summo. supremum autem in nostra cognitione
est, non ratio, sed intellectus, qui est rationis origo. dei igitur cognitio non
est ratiocinatiua, sed intellectualis tantum. amplius. a deo omnis defectus
remouendus est: eo quod ipse est simpliciter perfectus, ut supra ostensum est.
sed ex imperfectione intellectualis naturae prouenit ratiocinatiua cognitio. nam
quod per aliud cognoscitur minus est notum eo quod per se cognoscitur; nec ad id
quod per aliud est notum natura cognoscentis sufficit sine eo per quod fit
notum. in cognitione autem ratiocinatiua fit aliquid notum per aliud: quod autem
intellectualiter cognoscitur per se est notum, et ad ipsum cognoscendum natura
cognoscentis sufficit absque exteriori medio. unde manifestum est quod
defectiuus quidam intellectus est ratio. diuina igitur scientia non est
ratiocinatiua. adhuc. absque rationis discursu comprehenduntur ea quorum species
sunt in cognoscente: non enim uisus discurrit ad lapidem cognoscendum cuius
similitudo in uisu est. diuina autem essentia est omnium similitudo, ut supra
probatum est. non igitur procedit ad aliquid cognoscendum per rationis
discursum. patet etiam solutio eorum quae discursum in diuinam scientiam
inducere uidentur. tum ex hoc quod per essentiam suam alia nouit. quod quidem
ostensum est non fieri discursiue: cum eius essentia se habeat ad alia non sicut
principium ad conclusiones, sed sicut species ad res cognitas. tum ex hoc quod
inconueniens forte aliquibus uideretur si deus syllogizare non posset. habet
enim syllogizandi scientiam tanquam iudicans, et non sicut syllogizando
discurrens. huic autem ueritati, rationibus probatae, etiam sacra scriptura
testimonium perhibet. dicitur enim hebr. 4-13: omnia nuda et aperta sunt oculis
eius. quae enim ratiocinando scimus non sunt secundum se nobis nuda et aperta,
sed ratione aperiuntur et nudantur. quod deus non intelligit componendo et
diuidendo. per eadem etiam ostendi potest quod intellectus diuinus non
intelligit per modum intellectus componentis et diuidentis. cognoscit enim omnia
cognoscendo essentiam suam. essentiam autem suam non cognoscit componendo et
diuidendo: cognoscit enim seipsum sicut est: in ipso autem nulla est compositio.
non igitur intelligit per modum intellectus componentis et diuidentis. adhuc. ea
quae intellectu componuntur et diuiduntur nata sunt seorsum ab eo considerari:
compositione enim et diuisione opus non esset si in hoc ipso quod de aliquo
apprehenderetur quid est, haberetur quid ei inesset uel non inesset. si igitur
deus intelligeret per modum intellectus componentis et diuidentis, sequeretur
quod non uno intuitu omnia consideraret, sed seorsum unumquodque. cuius
contrarium supra est ostensum. amplius. in deo non potest esse prius et
posterius. compositio autem et diuisio posterior est consideratione eius quod
quid est, quae est eius principium. in operatione igitur diuini intellectus
compositio et diuisio esse non potest. item. proprium obiectum intellectus est
quod quid est: unde circa hoc non decipitur intellectus nisi per accidens, circa
compositionem autem et diuisionem decipitur; sicut et sensus qui est propriorum
semper est uerus, in aliis autem fallitur. in intellectu autem diuino non est
aliquid per accidens, sed solum quod per se est. in diuino igitur intellectu non
est compositio et diuisio sed solum simplex rei acceptio. amplius. propositionis
per intellectum componentem et diuidentem formatae compositio in ipso intellectu
existit, non in re quae est extra animam. si igitur intellectus diuinus de rebus
iudicet per modum intellectus componentis et diuidentis, erit intellectus ipse
compositus. quod est impossibile, ut ex supra dictis patet. item. intellectus
componens et diuidens diuersis compositionibus diuersa diiudicat: compositio
enim intellectus compositionis terminos non excedit; unde compositione qua
intellectus diiudicat hominem esse animal, non diiudicat triangulum esse
figuram. compositio autem uel diuisio operatio quaedam intellectus est. si
igitur deus res considerat componendo et diuidendo, sequetur quod suum
intelligere non sit unum tantum sed multiplex. et sic etiam sua essentia non
erit una tantum: cum sua operatio intellectualis sit sua essentia, ut supra
ostensum est. non autem propter hoc oportet nos dicere quod enuntiabilia
ignorat. nam essentia sua, cum sit una et simplex, exemplar est omnium
multiplicium et compositorum. et sic per ipsam deus omnem multitudinem et
compositionem tam naturae quam rationis cognoscit. his autem sacrae scripturae
auctoritas consonat. dicitur enim isaiae 55-8 non enim cogitationes meae
cogitationes uestrae. et tamen in psalmo dicitur: dominus scit cogitationes
hominum, quas constat per compositionem et diuisionem intellectus procedere.
dionysius etiam dicit, uii cap. de diu. nom.: igitur diuina sapientia, seipsam
cognoscens, cognoscit omnia, et materialia immaterialiter et indiuisibiliter
diuisibilia et multa unitiue. quod a deo non excluditur ueritas enuntiabilium.
ex hoc autem apparet quod, licet diuini intellectus cognitio non se habeat ad
modum intellectus componentis et diuidentis, non tamen excluditur ab eo ueritas,
quae, secundum philosophum, solum circa compositionem et diuisionem intellectus
est. cum enim ueritas intellectus sit adaequatio intellectus et rei, secundum
quod intellectus dicit esse quod est uel non esse quod non est, ad illud in
intellectu ueritas pertinet quod intellectus dicit, non ad operationem qua illud
dicit. non enim ad ueritatem intellectus exigitur ut ipsum intelligere rei
aequetur, cum res interdum sit materialis, intelligere uero immateriale: sed
illud quod intellectus intelligendo dicit et cognoscit, oportet esse rei
aequatum, ut scilicet ita sit in re sicut intellectus dicit. deus autem sua
simplici intelligentia, in qua non est compositio et diuisio, cognoscit non
solum rerum quidditates, sed etiam enuntiationes, ut ostensum est. et sic illud
quod intellectus diuinus intelligendo dicit est compositio et diuisio. non ergo
excluditur ueritas ab intellectu diuino ratione suae simplicitatis. amplius. cum
aliquod incomplexum uel dicitur uel intelligitur, ipsum quidem incomplexum,
quantum est de se, non est rei aequatum nec rei inaequale: cum aequalitas et
inaequalitas secundum comparationem dicantur; incomplexum autem, quantum est de
se, non continet aliquam comparationem uel applicationem ad rem. unde de se nec
uerum nec falsum dici potest: sed tantum complexum, in quo designatur comparatio
incomplexi ad rem per notam compositionis aut diuisionis. intellectus tamen
incomplexus, intelligendo quod quid est, apprehendit quidditatem rei in quadam
comparatione ad rem: quia apprehendit eam ut huius rei quidditatem. unde, licet
ipsum incomplexum, uel etiam definitio, non sit secundum se uerum uel falsum,
tamen intellectus apprehendens quod quid est dicitur quidem per se semper esse
uerus, ut patet in iii de anima; etsi per accidens possit esse falsus, inquantum
uel definitio includit aliquam complexionem, uel partium definitionis ad
inuicem, uel totius definitionis ad definitum. unde definitio dicetur, secundum
quod intelligitur ut huius uel illius rei definitio, secundum quod ab intellectu
accipitur, uel simpliciter falsa, si partes definitionis non cohaereant inuicem,
ut si dicatur animal insensibile; uel falsa secundum hanc rem, prout definitio
circuli accipitur ut trianguli. dato igitur, per impossibile, quod intellectus
diuinus solum incomplexa cognosceret, adhuc esset uerus, cognoscendo suam
quidditatem ut suam. adhuc. diuina simplicitas perfectionem non excludit: quia
in suo esse simplici habet quicquid perfectionis in aliis rebus per quandam
aggregationem perfectionum seu formarum inuenitur, ut supra ostensum est.
intellectus autem noster, apprehendendo incomplexa, nondum pertingit ad ultimam
suam perfectionem, quia adhuc est in potentia respectu compositionis uel
diuisionis: sicut et in naturalibus simplicia sunt in potentia respectu
commixtorum, et partes respectu totius. deus igitur secundum suam simplicem
intelligentiam illam perfectionem cognitionis habet quam intellectus noster
habet per utramque cognitionem, et complexorum et incomplexorum. sed ueritas
consequitur intellectum nostrum in sui perfecta cognitione, quando iam usque ad
compositionem peruenit. ergo et in ipsa simplici dei intelligentia est ueritas.
item. cum deus omnis boni bonum sit, utpote omnes bonitates in se habens, ut
supra ostensum est, bonitas intellectus ei deesse non potest. sed uerum est
bonum intellectus: ut patet per philosophum, in ui ethicorum. ergo ueritas in
deo est. et hoc est quod dicitur in psalmo: est autem deus uerax. quod deus est
ueritas. ex praemissis autem apparet quod ipse deus est ueritas. ueritas enim
quaedam perfectio est intelligentiae, siue intellectualis operationis, ut dictum
est. intelligere autem dei est sua substantia. ipsum etiam intelligere, cum sit
diuinum esse, ut ostensum est, non superuenienti aliqua perfectione perfectum
est, sed est per seipsum perfectum: sicut et de diuino esse supra ostensum est.
relinquitur igitur quod diuina substantia sit ipsa ueritas. item. ueritas est
quaedam bonitas intellectus, secundum philosophum. deus autem est sua bonitas,
ut supra ostensum est. ergo est etiam sua ueritas. praeterea. de deo nihil
participatiue dici potest: cum sit suum esse, quod nihil participat. sed ueritas
est in deo, ut supra ostensum est. si igitur non dicatur participatiue, oportet
quod dicatur essentialiter. deus ergo est sua ueritas. amplius. licet uerum
proprie non sit in rebus sed in mente, secundum philosophum, res tamen interdum
uera dicitur, secundum quod proprie actum propriae naturae consequitur. unde
auicenna dicit, in sua metaphysica, quod ueritas rei est proprietas esse
uniuscuiusque rei quod stabilitum est ei, inquantum talis res nata est de se
facere ueram aestimationem, et inquantum propriam sui rationem quae est in mente
diuina, imitatur. sed deus est sua essentia. ergo, siue de ueritate intellectus
loquamur siue de ueritate rei, deus est sua ueritas. hoc autem confirmatur
auctoritate domini de se dicentis, ioan. 14-6: ego sum uia, ueritas et uita.
quod deus est purissima ueritas. hoc autem ostenso, manifestum est quod in deo
est pura ueritas, cui nulla falsitas uel deceptio admisceri potest. ueritas enim
falsitatem non compatitur: sicut nec albedo nigredinem. deus autem non solum est
uerus, sed est ipsa ueritas. ergo in eo falsitas esse non potest. amplius.
intellectus non decipitur in cognoscendo quod quid est: sicut nec sensus in
proprio sensibili. omnis autem cognitio diuini intellectus se habet ad modum
intellectus cognoscentis quod quid est, ut ostensum est. impossibile est igitur
in diuina cognitione errorem siue deceptionem aut falsitatem esse. praeterea.
intellectus in primis principiis non errat, sed in conclusionibus interdum, ad
quas ex principiis primis ratiocinando procedit. intellectus autem diuinus non
est ratiocinatiuus aut discursiuus, ut supra ostensum est. non igitur potest
esse in ipso falsitas aut deceptio. item. quanto aliqua uis cognoscitiua est
altior, tanto eius proprium obiectum est uniuersalius, plura sub se continens:
unde illud quod uisus cognoscit per accidens, sensus communis aut imaginatio
apprehendit ut sub proprio obiecto contentum. sed uis diuini intellectus est in
fine sublimitatis in cognoscendo. ergo omnia cognoscibilia comparantur ad ipsum
sicut cognoscibilia proprie et per se et non secundum accidens. in talibus autem
uirtus cognoscitiua non errat. in nullo igitur cognoscibili possibile est
diuinum intellectum errare. amplius. uirtus intellectualis est quaedam perfectio
intellectus in cognoscendo. secundum autem uirtutem intellectualem non contingit
intellectum falsum dicere, sed semper uerum: uerum enim dicere est bonus actus
intellectus, uirtutis autem est actum bonum reddere. sed diuinus intellectus
perfectior est per suam naturam quam intellectus humanus per habitum uirtutis:
est enim in fine perfectionis. relinquitur igitur quod in intellectu diuino non
potest esse falsitas. adhuc. scientia intellectus humani a rebus quodammodo
causatur: unde prouenit quod scibilia sunt mensura scientiae humanae; ex hoc
enim uerum est quod intellectu diiudicatur, quia res ita se habet, et non e
conuerso. intellectus autem diuinus per suam scientiam est causa rerum. unde
oportet quod scientia eius sit mensura rerum: sicut ars est mensura
artificiatorum quorum in tantum perfectum est inquantum concordat. talis igitur
est comparatio intellectus diuini ad res qualis rerum ad intellectum humanum.
falsitas autem causata ex inaequalitate intellectus humani et rei non est in
rebus, sed in intellectu. si igitur non esset omnimoda adaequatio intellectus
diuini ad res, falsitas esset in rebus, non in intellectu diuino. nec tamen in
rebus est falsitas: quia quantum unumquodque habet de esse, tantum habet de
ueritate. nulla igitur inaequalitas est inter intellectum diuinum et res; nec
aliqua falsitas in intellectu diuino esse potest. item. sicut uerum est bonum
intellectus, ita falsum est malum ipsius: naturaliter enim appetimus uerum
cognoscere et refugimus falso decipi. malum autem in deo esse non potest, ut
probatum est. non potest igitur in eo esse falsitas. hinc est quod dicitur rom.
3-4: est autem deus uerax; et num. 23-19: non est deus ut homo, ut mentiatur; et
i ioan. 1-5: deus lux est et tenebrae in eo non sunt ullae. quod diuina ueritas
est prima et summa ueritas. ex his autem quae ostensa sunt manifeste habetur
quod diuina ueritas sit prima et summa ueritas. sicut enim est dispositio rerum
in esse, ita et in ueritate, ut patet per philosophum, in ii metaph.: et hoc
ideo quia uerum et ens se inuicem consequuntur; est enim uerum cum dicitur esse
quod est uel non esse quod non est. sed diuinum esse est primum et
perfectissimum. ergo et sua ueritas est prima et summa. item. quod per essentiam
alicui conuenit, perfectissime ei conuenit. sed ueritas deo attribuitur
essentialiter, ut ostensum est. sua igitur ueritas est summa et prima ueritas.
praeterea. ueritas in nostro intellectu ex hoc est quod adaequatur rei
intellectae. aequalitatis autem causa est unitas, ut patet in u metaphysicae.
cum igitur in intellectu diuino sit omnino idem intellectus et quod
intelligitur, sua ueritas erit prima et summa ueritas. amplius. illud quod est
mensura in unoquoque genere, est perfectissimum illius generis: unde omnes
colores mensurantur albo. sed diuina ueritas est mensura omnis ueritatis.
ueritas enim nostri intellectus mensuratur a re quae est extra animam, ex hoc
enim intellectus noster uerus dicitur quod consonat rei: ueritas autem rei
mensuratur ad intellectum diuinum, qui est causa rerum, ut infra probabitur;
sicut ueritas artificiatorum ab arte artificis; tunc enim uera est arca quando
consonat arti. cum etiam deus sit primus intellectus et primum intelligibile,
oportet quod ueritas intellectus cuiuslibet eius ueritate mensuretur: si
unumquodque mensuratur primo sui generis, ut philosophus tradit, in x
metaphysicae. diuina igitur ueritas est prima, summa et perfectissima ueritas.
rationes uolentium subtrahere deo cognitionem singularium. sunt autem quidam qui
perfectioni diuinae cognitionis singularium notitiam subtrahere nituntur. ad
quod quidem confirmandum septem uiis procedunt. prima est ex ipsa singularitatis
conditione. cum enim singularitatis principium sit materia signata, non uidetur
per aliquam uirtutem immaterialem singularia posse cognosci, si omnis cognitio
per quandam assimilationem fiat. unde et in nobis illae solae potentiae
singularia apprehendunt quae materialibus organis utuntur, ut imaginatio et
sensus et huiusmodi; intellectus autem noster, quia immaterialis est, singularia
non cognoscit. multo igitur minus intellectus diuinus singularium est
cognoscitiuus, qui maxime a materia recedit. et sic nullo modo uidetur quod deus
singularia cognoscere possit. secunda est quod singularia non semper sunt. aut
igitur semper scientur a deo: aut quandoque scientur et quandoque non scientur.
primum esse non potest: quia de eo quod non est non potest esse scientia, quae
solum uerorum est; ea autem quae non sunt, uera esse non possunt. secundum etiam
esse non potest: quia diuini intellectus cognitio est omnino inuariabilis, ut
ostensum est. tertia, ex eo quod non omnia singularia de necessitate proueniunt,
sed quaedam contingenter. unde de eis certa cognitio esse non potest nisi quando
sunt. certa enim cognitio est quae falli non potest: cognitio autem omnis quae
est de contingenti, cum futurum est, falli potest; potest enim euenire oppositum
eius quod cognitione tenetur; si enim non posset oppositum euenire, iam
necessarium esset. unde et de contingentibus futuris non potest esse in nobis
scientia, sed coniecturalis aestimatio quaedam. supponere autem oportet omnem
dei cognitionem esse certissimam et infallibilem, ut supra ostensum est.
impossibile est etiam quod deus aliquid de nouo cognoscere incipiat, propter
eius immutabilitatem, ut dictum est. ex his igitur uidetur sequi quod singularia
contingentia non cognoscat. quarta est ex hoc quod quorundam singularium causa
est uoluntas. effectus autem, antequam sit, non potest nisi in sua causa
cognosci: sic enim solum esse potest antequam in se esse incipiat. motus autem
uoluntatis a nullo possunt per certitudinem cognosci nisi a uolente, in cuius
potestate sunt. impossibile igitur uidetur quod deus de huiusmodi singularibus
quae causam ex uoluntate sumunt, notitiam aeternam habeat. quinta est ex
singularium infinitate. infinitum enim, inquantum huiusmodi, est ignotum: nam
omne quod cognoscitur sub cognoscentis comprehensione quodammodo mensuratur; cum
mensuratio nihil aliud sit quam quaedam certificatio rei mensuratae. unde omnis
ars infinita repudiat. singularia autem sunt infinita, ad minus in potentia.
impossibile igitur uidetur quod deus singularia cognoscat. sexta est ex ipsa
uilitate singularium. cum enim nobilitas scientiae ex nobilitate scibilis
quodammodo pensetur, uilitas etiam scibilis in uilitatem scientiae redundare
uidetur. diuinus autem intellectus nobilissimus est. non igitur eius nobilitas
patitur quod deus quaedam uilissima inter singularia cognoscat. septima est ex
malitia quae in quibusdam singularibus inuenitur. cum enim cognitum sit aliquo
modo in cognoscente; malum autem in deo esse non possit, ut supra ostensum est:
uidetur sequi quod deus malum et priuationem omnino non cognoscat, sed solum
intellectus qui est in potentia; priuatio enim non nisi in potentia esse potest.
et ex hoc sequitur quod non habeat deus de singularium notitiam, in quibus malum
et priuatio inuenitur. ordo dicendorum circa diuinam cognitionem. ad huius autem
erroris exclusionem; ut etiam diuinae scientiae perfectio ostendatur; oportet
diligenter ueritatem inquirere circa singula praedictorum, ut ea quae sunt
ueritati contraria repellantur. primo, ergo, ostendemus quod diuinus intellectus
singularia cognoscit. secundo, quod cognoscit ea quae non sunt in actu. tertio,
quod cognoscit contingentia futura infallibili cognitione. quarto, quod
cognoscit motus uoluntatis. quinto, quod cognoscit infinita. sexto, quod
cognoscit quaelibet uilia et minima in entibus. septimo, quod cognoscit mala et
priuationes quaslibet uel defectus. quod deus singularia cognoscat. primo igitur
ostendemus quod singularium cognitio deo non potest deesse. ostensum enim est
supra quod deus cognoscit alia inquantum est causa eis. effectus autem dei sunt
res singulares. hoc enim modo deus causat res, inquantum facit eas esse in actu:
uniuersalia autem non sunt res subsistentes, sed habent esse solum in
singularibus, ut probatur in uii metaphysicae. deus igitur cognoscit res alias a
se non solum in uniuersali, sed etiam in singulari. item. cognitis principiis ex
quibus constituitur essentia rei, necesse est rem illam cognosci: sicut, cognita
anima rationali et corpore tali, cognoscitur homo. singularis autem essentia
constituitur ex materia designata et forma indiuiduata: sicut socratis essentia
ex hoc corpore et hac anima, ut essentia hominis uniuersalis ex anima et
corpore, ut patet in uii metaphysicae. unde, sicut haec cadunt in definitione
hominis uniuersalis, ita illa caderent in definitione socratis si posset
definiri. cuicumque igitur adest cognitio materiae, et eorum per quae materia
designatur, et formae in materia indiuiduatae, ei non potest deesse cognitio
singularis. sed dei cognitio usque ad materiam et accidentia indiuiduantia et
formas pertingit. cum enim suum intelligere sit sua essentia, oportet quod
intelligat omnia quae sunt quocumque modo in eius essentia; in qua quidem
uirtute sunt, sicut in prima origine, omnia quae esse quocumque modo habent, cum
sit primum et uniuersale essendi principium; a quibus materia et accidens non
sunt aliena, cum materia sit ens in potentia et accidens sit ens in alio. deo
igitur cognitio singularium non deest. amplius. natura generis perfecte non
potest cognosci nisi eius differentiae primae et passiones propriae
cognoscantur: non enim perfecte sciretur natura numeri si par et impar
ignorarentur. sed uniuersale et singulare sunt differentiae, uel per se
passiones entis. si igitur deus, cognoscendo essentiam suam, perfecte cognoscit
naturam communem entis, oportet quod perfecte cognoscat uniuersale et singulare.
sicut autem non perfecte cognosceret uniuersale si cognosceret intentionem
uniuersalitatis et non cognosceret rem uniuersalem, ut hominem aut animal; ita
non perfecte cognosceret singulare si cognosceret rationem singularitatis et non
cognosceret hoc uel illud singulare. oportet igitur quod deus res singulares
cognoscat. adhuc. sicut deus est ipsum suum esse, ita est suum cognoscere, ut
ostensum est. sed ex hoc quod est suum esse oportet quod in ipso inueniantur
omnes perfectiones essendi sicut in prima essendi origine, ut supra habitum est.
ergo oportet quod in eius cognitione inueniatur omnis cognitionis perfectio
sicut in primo cognitionis fonte. hoc autem non esset si ei singularium notitia
deesset: cum in hoc aliquorum cognoscentium perfectio consistat. impossibile est
igitur eum singularium notitiam non habere. praeterea. in omnibus uirtutibus
ordinatis hoc communiter inuenitur quod uirtus superior ad plura se extendit et
tamen est unica, uirtus uero inferior se extendit ad pauciora, et multiplicatur
tamen respectu illorum: sicut patet in imaginatione et sensu; nam una uis
imaginationis se extendit ad omnia quae quinque uires sensuum cognoscunt et ad
plura. sed uis cognoscitiua in deo est superior quam in homine. quicquid ergo
homo diuersis uiribus cognoscit, intellectu scilicet, imaginatione et sensu, hoc
deus uno suo simplici intellectu considerat. est igitur singularium
cognoscitiuus, quae nos sensu et imaginatione apprehendimus. amplius. diuinus
intellectus ex rebus cognitionem non sumit, sicut noster, sed magis per suam
cognitionem est causa rerum, ut infra ostendetur: et sic eius cognitio quam de
rebus aliis habet, est ad modum practicae cognitionis. practica autem cognitio
non est perfecta nisi ad singularia perueniatur: nam practicae cognitionis finis
est operatio, quae in singularibus est. diuina igitur cognitio quam de aliis
rebus habet, se usque ad singularia extendit. adhuc. primum mobile mouetur a
motore mouente per intellectum et appetitum, ut supra ostensum est. non autem
posset motor aliquis per intellectum causare motum nisi cognosceret mobile
inquantum natum est moueri secundum locum. hoc autem est inquantum est hic et
nunc: et per consequens inquantum est singulare. intellectus igitur qui est
motor primi mobilis, cognoscit primum mobile inquantum est singulare. qui quidem
motor uel ponitur deus, et sic habetur propositum: uel aliquid quod est infra
deum. cuius intellectus si potest cognoscere singulare sua uirtute, quod noster
intellectus non potest, multo magis hoc poterit intellectus dei. item. agens
honorabilius est patiente et acto, sicut actus potentia. forma igitur quae est
inferioris gradus non potest agendo perducere suam similitudinem in gradum
altiorem; sed forma superior poterit perducere agendo suam similitudinem in
gradum inferiorem; sicut ex uirtutibus incorruptibilibus stellarum producuntur
formae corruptibiles in istis inferioribus, uirtus autem corruptibilis non
potest producere formam incorruptibilem. cognitio autem omnis fit per
assimilationem cognoscentis et cogniti: in hoc tamen differt, quod assimilatio
in cognitione humana fit per actionem rerum sensibilium in uires cognoscitiuas
humanas, in cognitione autem dei est e conuerso per actionem formae intellectus
diuini in res cognitas. forma igitur rei sensibilis, cum sit per suam
materialitatem indiuiduata, suae singularitatis similitudinem perducere non
potest in hoc quod sit omnino immaterialis, sed solum usque ad uires quae
organis materialibus utuntur; ad intellectum autem perducitur per uirtutem
intellectus agentis, inquantum omnino a conditionibus materiae exuitur; et sic
similitudo singularitatis formae sensibilis non potest peruenire usque ad
intellectum humanum. similitudo autem formae intellectus diuini, cum pertingat
usque ad rerum minima, ad quae pertingit sua causalitas, peruenit usque ad
singularitatem formae sensibilis et materialis. intellectus igitur diuinus
potest cognoscere singularia, non autem humanus. praeterea. sequeretur
inconueniens quod philosophus contra empedoclem inducit, scilicet deum esse
insipientissimum, si singularia non cognoscit, quae etiam homines cognoscunt.
haec autem probata ueritas etiam scripturae sacrae auctoritate firmatur. dicitur
enim hebr. 4-13: non est ulla creatura inuisibilis in conspectu eius. error
etiam contrarius excluditur eccli. 16-16: non dicas: a deo abscondar, et ex
summo quis mei memorabitur? patet etiam ex dictis qualiter obiectio in
contrarium facta non recte concludit. nam id quo intellectus diuinus intelligit,
etsi immateriale sit, est tamen et materiae et formae similitudo, sicut primum
principium productiuum utriusque. quod deus cognoscit ea quae non sunt. deinde
ostendendum est quod deo non deest notitia eorum etiam quae non sunt. ut enim ex
supra dictis patet, eadem est comparatio scientiae diuinae ad res scitas quae
scibilium ad scientiam nostram. est autem haec comparatio scibilis ad nostram
scientiam, quod scibile potest esse absque eo quod eius scientia a nobis
habeatur, ut ponit exemplum philosophus, in praedicamentis, de circuli
quadratura; non autem e conuerso. talis ergo erit comparatio diuinae scientiae
ad res alias quod etiam non existentium esse potest. item. cognitio diuini
intellectus comparatur ad res alias sicut cognitio artificis ad artificiata: cum
per suam scientiam sit causa rerum. artifex autem suae artis cognitione etiam ea
quae nondum sunt artificiata cognoscit: formae enim artis ex eius scientia
effluunt in exteriorem materiam ad artificiatorum constitutionem; unde nihil
prohibet in scientia artificis esse formas quae nondum exterius prodierunt. sic
igitur nihil prohibet deum eorum quae non sunt notitiam habere. praeterea. deus
cognoscit alia a se per suam essentiam inquantum est similitudo eorum quae ab eo
procedunt, ut ex dictis patet. sed, cum essentia dei sit infinitae perfectionis,
ut supra ostensum est; quaelibet autem alia res habeat esse et perfectionem
terminatam: impossibile est quod uniuersitas rerum aliarum adaequet essentiae
diuinae perfectionem. extendit igitur se uis suae repraesentationis ad multo
plura quam ad ea qua sunt. si igitur deus totaliter uirtutem et perfectionem
essentiae suae cognoscit, extendit se eius cognitio non solum ad ea quae sunt,
sed etiam ad ea qua non sunt. amplius. intellectus noster, secundum illam
operationem qua cognoscit quod quid est, notitiam habere potest etiam eorum quae
non sunt actu: potest enim leonis uel equi essentiam comprehendere omnibus
huiusmodi animalibus interemptis. intellectus autem diuinus cognoscit ad modum
cognoscentis quod quid est non solum definitiones, sed etiam enuntiabilia, ut ex
supra dictis patet. potest igitur etiam eorum quae non sunt notitiam habere.
adhuc. effectus aliquis in sua causa praenosci potest etiam antequam sit: sicut
praenoscit astrologus eclipsim futuram ex consideratione ordinis caelestium
motuum. sed cognitio dei est de rebus omnibus per causam: se enim cognoscendo,
qui est omnium causa, alia quasi suos effectus cognoscit, ut supra ostensum est.
nihil igitur prohibet quin etiam quae nondum sunt cognoscat. amplius.
intelligere dei successionem non habet, sicut nec eius esse. est igitur totum
simul semper manens: quod de ratione aeternitatis est. temporis autem duratio
successione prioris et posterioris extenditur. proportio igitur aeternitatis ad
totam temporis durationem est sicut proportio indiuisibilis ad continuum: non
quidem eius indiuisibilis quod terminus continui est, quod non adest cuilibet
parti continui, - huius enim similitudinem habet instans temporis - sed eius
indiuisibilis quod extra continuum est, cuilibet tamen parti continui, siue
puncto in continuo signato, coexistit: nam, cum tempus motum non excedat,
aeternitas, quae omnino extra motum est, nihil temporis est. rursum, cum aeterni
esse nunquam deficiat, cuilibet tempori uel instanti temporis praesentialiter
adest aeternitas. cuius exemplum utcumque in circulo est uidere: punctum enim in
circumferentia signatum, etsi indiuisibile sit, non tamen cuilibet puncto alii
secundum situm coexistit simul, ordo enim situs continuitatem circumferentiae
facit; centrum uero, quod est extra circumferentiam, ad quodlibet punctum in
circumferentia signatum directe oppositionem habet. quicquid igitur in quacumque
parte temporis est, coexistit aeterno quasi praesens eidem: etsi respectu
alterius partis temporis sit praeteritum uel futurum. aeterno autem non potest
aliquid praesentialiter coexistere nisi toti: quia successionis durationem non
habet. quicquid igitur per totum decursum temporis agitur, diuinus intellectus
in tota sua aeternitate intuetur quasi praesens. nec tamen quod quadam parte
temporis agitur, semper fuit existens. relinquitur igitur quod eorum quae
secundum decursum temporis nondum sunt, deus notitiam habet. per has igitur
rationes apparet quod deus non entium notitiam habet. non tamen omnia non entia
eandem habent habitudinem ad eius scientiam. ea enim quae non sunt nec erunt nec
fuerunt, a deo sciuntur quasi eius uirtuti possibilia. unde non cognoscit ea ut
existentia aliqualiter in seipsis, sed ut existentia solum in potentia diuina.
quae quidem a quibusdam dicuntur a deo cognosci secundum notitiam simplicis
intelligentiae. ea uero quae sunt praesentia, praeterita uel futura nobis,
cognoscit deus secundum quod sunt in sua potentia, et in propriis causis, et in
seipsis. et horum cognitio dicitur notitia uisionis: non enim deus rerum quae
apud nos nondum sunt, uidet solum esse quod habent in suis causis, sed etiam
illud quod habent in seipsis, inquantum eius aeternitas est praesens sua
indiuisibilitate omni tempori. et tamen esse quodcumque rei deus cognoscit per
essentiam suam. nam sua essentia est repraesentabilis per multa quae non sunt
nec erunt nec fuerunt. ipsa etiam est similitudo uirtutis cuiuslibet causae,
secundum quam praeexistunt effectus in causis. esse etiam cuiuslibet rei quod
habet in seipsa, est ab ea exemplariter deductum. sic igitur non entia cognoscit
deus inquantum aliquo modo habent esse: uel in potentia dei, uel in causis suis,
uel in seipsis. quod rationi scientiae non obsistit. his autem quae praemissa
sunt etiam scripturae sacrae auctoritas testimonium perhibet. dicitur enim
eccli. 23-29: domino deo nostro, antequam crearentur, nota sunt omnia: sic et
post perfectum cognoscit omnia. et ier. 1-5: priusquam te formarem in utero noui
te. patet autem ex praemissis quod non cogimur dicere, sicut quidam dixerunt,
deum uniuersaliter singularia cognoscere, quia cognoscit ea in causis
uniuersalibus tantum, sicut qui cognosceret eclipsim hanc, non prout haec, sed
prout prouenit ex oppositione: cum ostensum sit quod diuina cognitio se extendit
ad singularia prout sunt in seipsis. quod deus cognoscit singularia contingentia
futura. ex his autem iam aliqualiter patere potest quod contingentium
singularium ab aeterno deus infallibilem scientiam habuit, nec tamen
contingentia esse desistunt. contingens enim certitudini cognitionis non
repugnat nisi secundum quod futurum est, non autem secundum quod praesens est.
contingens enim, cum futurum est, potest non esse: et sic cognitio aestimantis
ipsum futurum esse falli potest; falletur enim si non erit quod futurum esse
aestimauit. ex quo autem praesens est, pro illo tempore non potest non esse:
potest autem in futurum non esse, sed hoc non iam pertinet ad contingens prout
praesens est, sed prout futurum est. unde nihil certitudini sensus deperit cum
quis uidet currere hominem, quamuis hoc dictum sit contingens. omnis igitur
cognitio quae supra contingens fertur prout praesens est, certa esse potest.
diuini autem intellectus intuitus ab aeterno fertur in unumquodque eorum quae
temporis cursu peraguntur prout praesens est, ut supra ostensum est. relinquitur
igitur quod de contingentibus nihil prohibet deum ab aeterno scientiam
infallibilem habere. item. contingens a necessario differt secundum quod
unumquodque in sua causa est: contingens enim sic in sua causa est ut non esse
ex ea possit et esse; necessarium uero non potest ex sua causa nisi esse.
secundum id uero quod utrumque eorum in se est, non differt quantum ad esse,
supra quod fundatur uerum: quia in contingenti, secundum id quod in se est, non
est esse et non esse, sed solum esse, licet in futurum contingens possit non
esse. diuinus autem intellectus ab aeterno cognoscit res non solum secundum esse
quod habent in causis suis, sed etiam secundum esse quod habent in seipsis.
nihil igitur prohibet ipsum habere aeternam cognitionem de contingentibus et
infallibilem. amplius. sicut ex causa necessaria certitudinaliter sequitur
effectus, ita ex causa contingenti completa si non impediatur. sed, cum deus
cognoscat omnia, ut ex supra dictis patet, scit non solum causas contingentium,
sed etiam ea quibus possunt impediri. scit igitur per certitudinem an
contingentia sint uel non sint. adhuc. effectum excedere suae causae
perfectionem non contingit, interdum tamen ab ea deficit. unde, cum in nobis ex
rebus cognitio causetur, contingit interdum quod necessaria non per modum
necessitatis cognoscimus, sed probabilitatis. sicut autem apud nos res sunt
causa cognitionis, ita diuina cognitio est causa rerum cognitarum. nihil igitur
prohibet ea in se contingentia esse de quibus deus necessariam scientiam habet.
praeterea. effectus non potest esse necessarius cuius causa est contingens:
contingeret enim effectum esse remota causa. effectus autem ultimi causa est et
proxima et remota. si igitur proxima fuerit contingens, eius effectum
contingentem oportet esse, etiam si causa remota necessaria sit: sicut plantae
non necessario fructificant, quamuis motus solis sit necessarius, propter causas
intermedias contingentes. scientia autem dei, etsi sit causa rerum scitarum per
ipsam, est tamen causa remota. eius igitur necessitati scitorum contingentia non
repugnat: cum contingat causas intermedias contingentes esse. item. scientia dei
uera non esset et perfecta si non hoc modo res euenirent sicut deus eas euenire
cognoscit. deus autem, cum sit cognitor totius esse, cuius est principium,
cognoscit unumquemque effectum non solum in se, sed etiam in ordine ad quaslibet
suas causas. ordo autem contingentium ad suas causas proximas est ut
contingenter ex eis proueniant. cognoscit igitur deus aliqua euenire et
contingenter euenire. sic igitur diuinae scientiae certitudo et ueritas rerum
contingentiam non tollit. patet igitur ex dictis quomodo obiectio cognitionem
contingentium in deo impugnans sit repellenda. non enim posteriorum uariatio
prioribus uariabilitatem inducit: cum contingat ex causis necessariis primis
effectus ultimos contingentes procedere. res autem a deo scitae non sunt priores
eius scientia, sicut apud nos est, sed sunt ea posteriores. non igitur sequitur,
si id quod est a deo scitum uariari potest, quod eius scientia possit falli uel
qualitercumque uariari. secundum consequens igitur decipiemur si, quia nostra
cognitio rerum uariabilium uariabilis est, propter hoc in omni cognitione hoc
necessario accidere putetur. rursus, cum dicitur, deus scit, uel sciuit, hoc
futurum, medium quoddam accipitur inter diuinam scientiam et rem scitam,
scilicet tempus in quo est locutio, respectu cuius illud quod a deo scitum
dicitur est futurum. non autem est futurum respectu diuinae scientiae, quae, in
momento aeternitatis existens, ad omnia praesentialiter se habet. respectu
cuius, si tempus locutionis de medio subtrahatur, non est dicere hoc esse
cognitum quasi non existens, ut locum habeat quaestio qua quaeritur an possit
non esse: sed sic cognitum dicetur a deo ut iam in sua existentia uisum. quo
posito, non remanet praedictae quaestioni locus: quia quod iam est, non potest,
quantum ad illud instans, non esse. deceptio igitur accidit ex hoc quod tempus
in quo loquimur, coexistit aeternitati, uel etiam tempus praeteritum - quod
designatur cum dicimus, deus sciuit -: unde habitudo temporis praeteriti uel
praesentis ad futurum aeternitati attribuitur, quae omnino ei non competit. et
ex hoc accidit secundum accidens falli. praeterea, si unumquodque a deo
cognoscitur sicut praesentialiter uisum, sic necessarium erit esse quod deus
cognoscit, sicut necessarium est socratem sedere ex hoc quod sedere uidetur. hoc
autem non necessarium est absolute, uel, ut a quibusdam dicitur, necessitate
consequentis: sed sub conditione, uel necessitate consequentiae. haec enim
conditionalis est necessaria: si uidetur sedere, sedet. unde et, si
conditionalis in categoricam transferatur, ut dicatur, quod uidetur sedere,
necesse est sedere, patet eam de dicto intellectam, et compositam, esse ueram;
de re uero intellectam, et diuisam, esse falsam. et sic in his, et in omnibus
similibus quae dei scientiam circa contingentia oppugnantes argumentantur,
secundum compositionem et diuisionem falluntur. quod autem deus futura
contingentia sciat, etiam auctoritate scripturae sacrae ostenditur. dicitur enim
sap. 8-8, de diuina sapientia: signa et monstra scit antequam fiant, et euentus
temporum et saeculorum. et eccli. 39-24 non est quicquam absconditum ab oculis
eius: a saeculo usque in saeculum respicit. et isaiae 48-5: praedixi tibi ex
tunc: antequam uenirent, indicaui tibi. quod deus cognoscit motus uoluntatis.
deinde oportet ostendere quod deus cogitationes mentium et uoluntates cordium
cognoscat. omne enim quod quocumque modo est cognoscitur a deo, inquantum suam
essentiam cognoscit, ut supra ostensum est. ens autem quoddam est in anima,
quoddam in rebus extra animam. cognoscit igitur deus omnes huiusmodi entis
differentias, et quae sub eis continentur. ens autem in anima est quod est in
uoluntate uel cogitatione. relinquitur igitur quod deus ea quae sunt in
cogitatione et uoluntate cognoscat. amplius. sic deus cognoscendo suam essentiam
alia cognoscit, sicut per cognitionem causae cognoscuntur effectus. omnia igitur
deus cognoscit, suam essentiam cognoscendo, ad quae sua causalitas extenditur.
extenditur autem ad operationes intellectus et uoluntatis: nam, cum res
quaelibet operetur per suam formam, a qua est aliquod esse rei, oportet fontale
principium totius esse, a quo est etiam omnis forma, omnis operationis
principium esse; cum effectus causarum secundarum in causas primas principalius
reducantur. cognoscit igitur deus et cogitationes et affectiones mentis. item.
sicut esse suum est primum et per hoc omnis esse causa, ita suum intelligere est
primum, et per hoc omnis intellectualis operationis intellectualis causa. sicut
igitur deus cognoscendo suum esse cognoscit esse cuiuslibet rei, ita cognoscendo
suum intelligere et uelle cognoscit omnem cogitationem et uoluntatem. adhuc.
deus non solum cognoscit res secundum quod in seipsis sunt, sed etiam secundum
quod sunt in causis suis, ut ex supra dictis patet: cognoscit enim ordinem
causae ad suum effectum. sed artificialia sunt in artificibus per intellectum et
uoluntatem artificum, sicut res naturales sunt in suis causis per uirtutes
causarum: sicut enim res naturales assimilant sibi suos effectus per suas
uirtutes actiuas, ita artifex per intellectum inducit formam artificiati, per
quam assimilatur suae arti. et similis ratio est de omnibus quae a proposito
aguntur. scit igitur deus et cogitationes et uoluntates. item. deus non minus
cognoscit substantias intelligibiles quam ipse, uel nos, substantias sensibiles:
cum substantiae intellectuales sint magis cognoscibiles, puta magis in actu
existentes. informationes autem et inclinationes substantiarum sensibilium
cognoscuntur et a deo et a nobis. cum igitur cogitatio animae sit per
informationem quandam ipsius; affectio autem sit quaedam inclinatio ipsius ad
aliquid, nam et ipsam inclinationem rei naturalis appetitum naturalem dicimus;
relinquitur quod deus cogitationes et affectiones cordium cognoscat. hoc autem
testimonio scripturae sacrae confirmatur. dicitur enim in psalmo: scrutans corda
et renes deus; prou. 15-11: infernus et perditio coram domino: quanto magis
corda filiorum hominum. ioan. 2-25: ipse sciebat quid esset in homine. dominium
autem quod habet uoluntas supra suos actus, per quod in eius est potestate uelle
uel non uelle, excludit determinationem uirtutis ad unum, et uiolentiam causae
exterius agentis: non autem excludit influentiam superioris causae, a qua est ei
esse et operari. et sic remanet causalitas in causa prima, quae deus est,
respectu motuum uoluntatis: ut sic deus, seipsum cognoscendo, huiusmodi
cognoscere possit. quod deus cognoscit infinita. post haec ostendendum est quod
deus infinita cognoscit. cognoscendo enim se esse causam rerum alia a se
cognoscit, ut ex superioribus patet. ipse autem est causa infinitorum, si
infinita sunt entia: est enim omnium eorum quae sunt causa. est igitur
infinitorum cognoscitiuus. item. deus suam uirtutem perfecte cognoscit, ut ex
supra dictis patet. uirtus autem non potest cognosci perfecte nisi cognoscantur
omnia in quae potest: cum secundum ea quantitas uirtutis quodammodo attendatur.
sua autem uirtus, cum sit infinita, ut ostensum est supra, ad infinita se
extendit. est igitur deus infinitorum cognitor. amplius. si dei cognitio ad
omnia se extendit quae quocumque modo sunt, ut ostensum est, oportet quod non
solum cognoscat ens actu, sed etiam ens potentia. sed in rebus naturalibus est
infinitum in potentia, etsi non actu, ut philosophus probat in iii physicorum.
cognoscit igitur deus infinita: sicut unitas, quae est principium numeri,
infinitas species numerorum cognosceret si cognosceret quicquid est in se in
potentia; est enim unitas potentia omnis numerus. adhuc. deus essentia sua sicut
quodam medio exemplari alia cognoscit. sed cum sit perfectionis infinitae, ut
supra ostensum est, ab ipso exemplari possunt infinita habentia perfectiones
finitas: quia nec aliquod unum eorum, nec quotlibet plura exemplata perfectionem
exemplaris adaequare possunt; et sic semper remanet nouus modus quo aliquod
exemplatum ipsam imitari possit. nihil igitur prohibet ipsum per essentiam suam
infinita cognoscere. praeterea. esse dei est suum intelligere. sicut igitur suum
esse est infinitum, ut ostensum est, ita suum intelligere est infinitum. sicut
autem se habet finitum ad finitum, ita infinitum ad infinitum. si igitur
secundum intelligere nostrum, quod finitum est, finita capere possumus, et deus
secundum suum intelligere infinita capere potest. amplius. intellectus
cognoscens maximum intelligibile non minus cognoscit minora, sed magis, ut patet
per philosophum, in iii de anima: quod ex hoc prouenit quia intellectus non
corrumpitur ex excellenti intelligibili, sicut sensus, sed magis perficitur. sed
si accipiantur infinita entia; siue sint eiusdem speciei, ut infiniti homines,
siue infinitarum specierum; etiam si aliqua uel omnia essent infinita secundum
quantitatem, si hoc esset possibile; uniuersum eorum esset minoris infinitatis
quam deus: nam quodlibet eorum et omnia simul haberent esse receptum et
limitatum ad aliquam speciem uel genus, et sic secundum aliquid esset finitum;
unde deficeret ab infinitate dei, qui est infinitus simpliciter, ut supra
ostensum est. cum igitur deus perfecte seipsum cognoscat, nihil prohibet eum
etiam illam summam infinitorum cognoscere. adhuc. quanto aliquis intellectus est
efficacior et limpidior in cognoscendo, tanto ex uno potest plura cognoscere:
sicut et omnis uirtus, quanto est fortior, tanto est magis unita. intellectus
autem diuinus secundum efficaciam siue perfectionem est infinitus, ut ex
superioribus patet. potest ergo per unum, quod est sua essentia, infinita
cognoscere. praeterea. intellectus diuinus est perfectus simpliciter: sicut et
eius essentia. nulla igitur perfectio intelligibilis ei deest. sed id ad quod
est in potentia intellectus noster est eius perfectio intelligibilis. est autem
in potentia ad omnes species intelligibiles. species autem huiusmodi sunt
infinitae: nam et numerorum species infinitae sunt et figurarum. relinquitur
igitur quod deus omnia huiusmodi infinita cognoscat. item. cum intellectus
noster sit cognoscitiuus infinitorum in potentia, potest enim in infinitum
species numerorum multiplicare; si intellectus diuinus non cognosceret infinita
etiam actu, sequeretur quod uel plurium esset cognoscitiuus intellectus humanus
quam diuinus; uel quod intellectus diuinus non cognosceret omnia actu quorum est
cognoscitiuus in potentia. quorum utrumque est impossibile, ut ex supra dictis
patet. adhuc. infinitum cognitioni repugnat inquantum repugnat numerationi: nam
partes infiniti numerari secundum se impossibile est, quasi contradictionem
implicans. cognoscere autem aliquid per numerationem suarum partium est
intellectus successiue cognoscentis partem post partem, non autem intellectus
simul diuersas partes comprehendentis. cum igitur intellectus absque successione
cognoscat omnia simul, non magis impeditur cognoscere infinita quam finita.
amplius. omnis quantitas in quadam multiplicatione partium consistit: et propter
hoc numerus est prima quantitatum. ubi ergo pluralitas nullam differentiam
operatur, ibi nec aliquid quod quantitatem consequitur aliquam differentiam
facit. in cognitione autem dei plura hoc modo cognoscuntur ut unum: cum non per
diuersas species, sed per unam speciem, quae est dei essentia, cognoscantur.
unde et simul multa cognoscuntur a deo. et ita in dei cognitione nullam
differentiam pluralitas facit. ergo nec infinitum, quod quantitatem consequitur.
nihil ergo differt ad intellectum diuinum infinitorum et finitorum cognitio. et
sic, cum cognoscat finita, nihil prohibet eum cognoscere etiam infinita. huic
autem consonat quod in psalmo dicitur: et sapientiae eius non est numerus. patet
autem ex praedictis quare intellectus noster infinitum non cognoscit, sicut
intellectus diuinus. differt enim intellectus noster ab intellectu diuino
quantum ad quatuor, quae hanc differentiam faciunt. primum est, quod intellectus
noster simpliciter finitus est: diuinus autem infinitus. secundum est, quia
intellectus noster diuersa per diuersas species cognoscit. unde non potest in
infinita secundum unam cognitionem, sicut intellectus diuinus. tertium est ex
hoc proueniens, quod intellectus noster, quia per diuersas species diuersa
cognoscit, non potest simul multa cognoscere; et ita infinita cognoscere non
posset nisi successiue ea numerando. quod non est in intellectu diuino, qui
simul multa intuetur, quasi per unam speciem uisa. quartum est, quia intellectus
diuinus est eorum quae sunt et quae non sunt, ut ostensum est. patet etiam
quomodo uerbum philosophi, qui dicit quod infinitum, secundum quod infinitum,
est ignotum, praesenti sententiae non obuiat. quia, cum infiniti ratio
quantitati competat, ut ipse dicit, infinitum ut infinitum cognosceretur si per
mensurationem suarum partium notum esset: haec est enim propria cognitio
quantitatis. sic autem deus non cognoscit. unde, ut ita dicatur, non cognoscit
infinitum secundum quod est infinitum, sed secundum quod ad suam scientiam se
habet ac si esset finitum, ut ostensum est. sciendum tamen quod deus infinita
non cognoscit scientia uisionis, ut uerbis aliorum utamur, quia infinita nec
sunt actu, nec fuerunt nec erunt; cum generatio ex neutra parte sit infinita,
secundum fidem catholicam. scit tamen infinita scientia simplicis
intelligentiae. scit enim deus infinita quae nec sunt nec erunt nec fuerunt,
quae tamen sunt in potentia creaturae. et scit etiam infinita quae sunt in sua
potentia quae nec sunt nec erunt nec fuerunt. unde, quantum ad quaestionem de
cognitione singularium pertinet, responderi posset per interemptionem maioris:
non enim singularia sunt infinita. si tamen essent, nihil minus deus ea
cognosceret. quod deus uilia cognoscit. hoc autem habito, ostendendum est quod
deus cognoscit uilia; et quod hoc nobilitati eius scientiae non repugnat. quando
enim aliqua uirtus actiua est fortior, tanto in remotiora suam actionem
extendit: ut etiam in sensibilium actionibus apparet. uis autem diuini
intellectus in cognoscendo res similatur uirtuti actiuae: intellectus enim
diuinus non recipiendo a rebus cognoscit, sed magis per hoc quod eis influit.
cum igitur sit infinitae uirtutis in intelligendo, ut ex praedictis patet,
oportet quod eius cognitio usque ad remotissima extendatur. sed gradus
nobilitatis et uilitatis in omnibus entibus attenditur secundum propinquitatem
et distantiam a deo, qui est in fine nobilitatis. ergo quantumcumque uilissima
in entibus deus, propter maximam uirtutem sui intellectus, cognoscit. praeterea.
omne quod est, in eo quod est uel quale quid est, actu est, et similitudo primi
actus est, et ex hoc nobilitatem habet. quod etiam potentia est, ex ordine ad
actum, nobilitatis est particeps: sic enim esse dicitur. relinquitur igitur quod
unumquodque, in se consideratum, nobile est: sed uile dicitur respectu
nobilioris. a deo autem distant nobilissimae aliarum rerum non minus quam
ultimae rerum creatarum distent a supremis. si igitur haec distantia impediret
diuinam cognitionem, multo magis impediret illa. et sic sequeretur quod nihil
deus cognosceret aliud a se. quod supra improbatum est. si igitur aliquid aliud
a se cognoscit, quantumcumque nobilissimum, pari ratione cognoscit quodlibet,
quantumcumque dicatur uilissimum. amplius. bonum ordinis uniuersi nobilius est
qualibet parte uniuersi: cum partes singulae ordinentur ad bonum ordinis qui est
in toto sicut ad finem, ut per philosophum patet, in xi metaphysicae. si igitur
deus cognoscit aliquam aliam naturam nobilem, maxime cognoscet ordinem uniuersi.
hic autem cognosci non potest nisi cognoscantur et nobiliora et uiliora, in
quorum distantiis et habitudinibus ordo uniuersi consistit. relinquitur igitur
quod deus cognoscit non solum nobilia, sed etiam ea quae uilia reputantur.
adhuc. uilitas cognitorum in cognoscentem non redundat per se: hoc est enim de
ratione cognitionis, ut cognoscens contineat species cogniti secundum modum
suum. per accidens autem potest redundare in cognoscentem uilitas cognitorum:
uel eo quod, dum uilia considerat, a nobilioribus abstrahitur cogitandis: uel eo
quod ex consideratione uilium in aliquas indebitas affectiones inclinatur. quod
quidem in deo esse non potest, ut ex dictis patet. non igitur derogat diuinae
nobilitati uilium rerum cognitio, sed magis pertinet ad diuinam perfectionem,
secundum quod omnia in seipso praehabet, ut supra ostensum est. adhuc. uirtus
aliqua non iudicatur parua quae in parua potest, sed quae ad parua determinatur:
nam uirtus quae in magna potest, etiam potest in parua. cognitio ergo quae simul
potest in nobilia et uilia, non est iudicanda uilis, sed illa quae in uilia
tantum potest, sicut in nobis accidit: nam alia consideratione consideramus
diuina et humana, et alia scientia est utriusque; unde, comparatione nobilioris,
inferior uilior reputatur. in deo autem non est sic: nam eadem scientia et
consideratione seipsum et omnia alia considerat. non igitur eius scientiae
aliqua uilitas ascribitur ex hoc quod quaecumque uilia cognoscit. huic autem
consonat quod dicitur sap. 7 de diuina sapientia, quod attingit ubique propter
suam munditiam, et nihil inquinatum incurrit in illam. patet autem ex praedictis
quod ratio quae in oppositum obiiciebatur, ostensae ueritati non repugnat.
nobilitas enim scientiae attenditur secundum ea ad quae principaliter scientia
ordinatur, et non ad omnia quaecumque in scientia cadunt: sub nobilissima enim
scientiarum, apud nos, cadunt non solum suprema in entibus, sed etiam infima;
nam philosophia prima considerationem suam extendit a primo ente usque ad ens in
potentia, quod est ultimum in entibus. sic autem sub diuina scientia
comprehenduntur infima entium quasi cum principali cognito simul nota: diuina
enim essentia est principale a deo cognitum, in quo omnia cognoscuntur, ut supra
ostensum est. patet etiam quod haec ueritas non repugnat dictis philosophi in xi
metaphysicae. nam ibi intendit ostendere quod diuinus intellectus non cognoscit
aliud a se quod sit sui intellectus perfectio quasi principale cognitum. et
secundum hunc modum dicit quod uilia melius ignorantur quam cognoscuntur: quando
scilicet est alia cognitio uilium et nobilium, et uilium consideratio
considerationem nobilium impedit. quod deus cognoscit mala. nunc restat
ostendere quod deus cognoscat etiam mala. bono enim cognito, malum oppositum
cognoscitur. sed deus cognoscit omnia particularia bona, quibus mala opponuntur.
cognoscit igitur deus mala. praeterea. contrariorum rationes in anima non sunt
contrariae: alias non simul essent in anima, nec simul cognoscerentur. ratio
ergo qua cognoscitur malum, non repugnat bono, sed magis ad rationem boni
pertinet. si igitur in deo, propter suam absolutam perfectionem, inueniuntur
omnes rationes bonitatis, ut supra probatum est, relinquitur quod in ipso sit
ratio qua malum cognoscitur. et sic est etiam malorum cognoscitiuus. item. uerum
est bonum intellectus: ex hoc enim aliquis intellectus dicitur bonus quod uerum
cognoscit. uerum autem non solum est bonum esse bonum, sed etiam malum esse
malum: sicut enim uerum est esse quod est, ita uerum est non esse quod non est.
bonum igitur intellectus etiam in cognitione mali consistit. sed, cum diuinus
intellectus sit perfectus in bonitate, non potest sibi deesse aliqua
intellectualium perfectionum. adest igitur sibi malorum cognitio. amplius. deus
cognoscit rerum distinctionem, ut supra ostensum est. sed in ratione
distinctionis est negatio: distincta enim sunt quorum unum non est aliud. unde
et prima, quae seipsis distinguuntur, mutuo sui negationem includunt: ratione
cuius negatiuae propositiones in eis sunt immediatae, ut, nulla quantitas est
substantia. cognoscit igitur deus negationem. priuatio autem negatio quaedam est
in subiecto determinato, ut in iu metaphys. ostenditur. cognoscit igitur
priuationem. et per consequens malum, quod nihil est aliud quam priuatio debitae
perfectionis. praeterea. si deus cognoscit omnes species rerum, ut supra
probatum est, et etiam a quibusdam philosophis conceditur et probatur, oportet
quod cognoscat contraria: tum quia quorundam generum species sunt contrariae;
tum quia differentiae generum sunt contrariae, ut patet in x metaphysicae. sed
in contrariis includitur oppositio formae et priuationis, ut ibidem habetur.
ergo oportet quod deus cognoscat priuationem. et per consequens malum. adhuc.
deus cognoscit non solum formam, sed etiam materiam, ut supra ostensum est.
materia autem, cum sit ens in potentia, cognosci perfecte non potest nisi
cognoscatur ad quae eius potentia se extendat: sicut et in omnibus aliis
potentiis accidit. extendit autem se potentia materiae et ad formam et
priuationem: quod enim potest esse, potest etiam non esse. ergo deus cognoscit
priuationem. et sic cognoscit per consequens malum. item. si deus cognoscit
aliquid aliud a se, maxime cognoscet quod est optimum. hoc autem est ordo
uniuersi, ad quem sicut ad finem omnia particularia bona ordinantur. in ordine
autem uniuersi sunt quaedam quae sunt ad remouendum nocumenta quae possent ex
quibusdam aliis prouenire: ut patet in his quae dantur animalibus ad
defensionem. ergo huiusmodi nocumenta deus cognoscit. cognoscit igitur mala.
praeterea. in nobis malorum cognitio nunquam uituperatur secundum id quod per se
scientiae est, idest secundum iudicium quod habetur de malis: sed per accidens,
secundum quod per malorum considerationem interdum aliquis ad mala inclinatur.
hoc autem non est in deo: quia immutabilis est, ut supra ostensum est. nihil
igitur prohibet quin deus mala cognoscat. huic autem consonat quod dicitur sap.
8, quod dei sapientiam non uincit malitia. prou. 15-11 dicitur: infernus et
perditio coram domino. et in psalmo: delicta mea a te non sunt abscondita. et
iob 11-11 dicitur: ipse nouit hominum uanitatem: et uidens iniquitatem, nonne
considerat? sciendum autem quod circa cognitionem mali et priuationis aliter se
habet intellectus diuinus, atque aliter intellectus noster. nam cum intellectus
noster singulas res per singulas species proprias cognoscat et diuersas, id quod
est in actu cognoscit per speciem intelligibilem, per quam fit intellectus in
actu. unde et potentiam cognoscere potest, inquantum in potentia ad talem
speciem quandoque se habet: ut sicut actum cognoscit per actum, ita etiam
potentiam per potentiam cognoscat. et quia potentia est de ratione priuationis,
nam priuatio est negatio, cuius subiectum est ens in potentia; sequitur quod
intellectui nostro competat aliquo modo cognoscere priuationem, inquantum est
natus esse in potentia. licet etiam dici possit quod ex ipsa cognitione actus
sequitur cognitio potentiae et priuationis. intellectus autem diuinus, qui nullo
modo est in potentia, non cognoscit modo praedicto priuationem nec aliquid
aliud. nam si cognosceret aliquid per speciem quae non est ipse, sequeretur de
necessitate quod proportio eius ad illam speciem esset sicut proportio potentiae
ad actum. unde oportet quod ipse intelligat solum per speciem quae est sua
essentia. et per consequens quod intelligat se tantum sicut primum intellectum.
intelligendo tamen se, cognoscit alia, sicut supra ostensum est. non solum autem
actus, sed potentias et priuationes. et hic est sensus uerborum quae philosophus
ponit in iii de anima, dicens: aut quomodo malum cognoscit, aut nigrum?
contraria enim quodammodo cognoscit. oportet autem potentia esse cognoscens, et
esse in ipso. si uero alicui non inest contrarium - scilicet in potentia -,
seipsum cognoscit, et actu est, et separabile. nec oportet sequi expositionem
auerrois, qui uult quod ex hoc sequatur quod intellectus qui est tantum in actu,
nullo modo cognoscat priuationem. sed sensus est quod non cognoscat priuationem
per hoc quod est in potentia ad aliquid aliud, sed per hoc quod cognoscit
seipsum et est semper in actu. rursus sciendum quod, si deus hoc modo seipsum
cognosceret quod, cognoscendo se, non cognosceret alia entia, quae sunt
particularia bona, nullo modo cognosceret priuationem aut malum. quia bono quod
est ipse non est aliqua priuatio opposita: cum priuatio et suum oppositum sint
nata esse circa idem, et sic ei quod est actus purus nulla priuatio opponitur.
et per consequens nec malum. unde, posito quod deus se solum cognoscat,
cognoscendo bono quod est ipse non cognoscet malum. sed quia, cognoscendo se,
cognoscit entia in quibus natae sunt esse priuationes, necesse est ut cognoscat
priuationes oppositas, et mala opposita particularibus bonis. sciendum etiam
quod, sicut deus absque discursu intellectus cognoscendo se cognoscit alia, ut
supra ostensum est; ita etiam non oportet quod eius cognitio sit discursiua si
per bona cognoscit mala. nam bonum est quasi ratio cognitionis mali. unde
cognoscuntur mala per bona sicut res per suas definitiones: non sicut
conclusiones per principia. nec etiam ad imperfectionem cognitionis diuinae
cedit si mala per priuationem bonorum cognoscat. quia malum non dicit esse nisi
inquantum est priuatio boni. unde secundum hunc solum modum est cognoscibile:
nam unumquodque, quantum habet de esse, tantum habet de cognoscibilitate. quod
deus est uolens. expeditis his quae ad diuini intellectus cognitionem pertinent,
nunc restat considerare de dei uoluntate. ex hoc enim quod deus est intelligens,
sequitur quod sit uolens. cum enim bonum intellectum sit obiectum proprium
uoluntatis, oportet quod bonum intellectum, inquantum huiusmodi, sit uolitum.
intellectum autem dicitur ad intelligentem. necesse est igitur quod intelligens
bonum, inquantum huiusmodi, sit uolens. deus autem intelligit bonum: cum enim
sit perfecte intelligens, ut ex supra dictis patet, intelligit ens simul cum
ratione boni. est igitur uolens. adhuc. cuicumque inest aliqua forma, habet per
illam formam habitudinem ad ea quae sunt in rerum natura: sicut lignum album per
suam albedinem est aliquibus simile et quibusdam dissimile. in intelligente
autem et sentiente est forma rei intellectae et sensatae: cum omnis cognitio sit
per aliquam similitudinem. oportet igitur esse habitudinem intelligentis et
sentientis ad ea quae sunt intellecta et sensata secundum quod sunt in rerum
natura. non autem hoc est per hoc quod intelligunt et sentiunt: nam per hoc
magis attenditur habitudo rerum ad intelligentem et sentientem; quia intelligere
et sentire est secundum quod res sunt in intellectu et sensu, secundum modum
utriusque. habet autem habitudinem sentiens et intelligens ad rem quae est extra
animam per uoluntatem et appetitum. unde omnia sentientia et intelligentia
appetunt et uolunt: uoluntas tamen proprie in intellectu est. cum igitur deus
sit intelligens, oportet quod sit uolens. amplius. illud quod consequitur omne
ens, conuenit enti inquantum est ens. quod autem est huiusmodi, oportet quod in
eo maxime inueniatur quod est primum ens. cuilibet autem enti competit appetere
suam perfectionem et conseruationem sui esse: unicuique tamen secundum suum
modum, intellectualibus quidem per uoluntatem, animalibus per sensibilem
appetitum, carentibus uero sensu per appetitum naturalem. aliter tamen quae
habent, et quae non habent: nam ea quae non habent, appetitiua uirtute sui
generis desiderio tendunt ad acquirendum quod ei deest; quae autem habent,
quietantur in ipso. hoc igitur primo enti, quod deus est, deesse non potest. cum
igitur ipse sit intelligens, inest sibi uoluntas, qua placet sibi suum esse et
sua bonitas. item. intelligere, quanto perfectius est, tanto delectabilius est
intelligenti. sed deus intelligit, et suum intelligere est perfectissimum, ut
supra ostensum est. ergo intelligere est ei delectabilissimum. delectatio autem
intelligibilis est per uoluntatem: sicut delectatio sensibilis est per
concupiscentiae appetitum. est igitur in deo uoluntas. praeterea. forma per
intellectum considerata non mouet nec aliquid causat nisi mediante uoluntate,
cuius obiectum est finis et bonum, a quo mouetur aliquis ad agendum. unde
intellectus speculatiuus non mouet; neque imaginatio pura absque aestimatione.
sed forma intellectus diuini est causa motus et esse in aliis: agit enim res per
intellectum, ut infra ostendetur. oportet igitur quod ipse sit uolens. item. in
uirtutibus motiuis, in habentibus intellectum, prima inuenitur uoluntas: nam
uoluntas omnem potentiam applicat ad suum actum; intelligimus enim quia uolumus,
et imaginamur quia uolumus, et sic de aliis. et hoc habet quia obiectum eius est
finis: - quamuis intellectus, non secundum modum causae efficientis et mouentis,
sed secundum modum causae finalis, moueat uoluntatem, proponendo sibi suum
obiectum, quod est finis. primo igitur mouenti conuenit maxime habere
uoluntatem. praeterea. liberum est quod sui causa est: et sic liberum habet
rationem eius quod est per se. uoluntas autem primo habet libertatem in agendo:
inquantum enim uoluntarie agit quis, dicitur libere agere quamcumque actionem.
primo igitur agenti maxime competit per uoluntatem agere, cui maxime conuenit
per se agere. amplius. finis et agens ad finem semper unius ordinis inueniuntur
in rebus: unde et finis proximus, qui est proportionatus agenti, incidit in idem
specie cum agente, tam in naturalibus quam in artificialibus; nam forma artis
per quam artifex agit, est species formae quae est in materia, quae est finis
artificis; et forma ignis generantis qua agit, est eiusdem speciei cum forma
ignis geniti, quae est finis generationis. deo autem nihil coordinatur quasi
eiusdem ordinis nisi ipse: alias essent plura prima, cuius contrarium supra
ostensum est. ipse est igitur primum agens propter finem qui est ipsemet. ipse
igitur non solum est finis appetibilis, sed appetens, ut ita dicam, se finem, et
appetitu intellectuali, cum sit intelligens: qui est uoluntas. est igitur in deo
uoluntas. hanc autem dei uoluntatem scripturae sacrae testimonia confitentur.
dicitur enim in psalmo: omnia quaecumque uoluit, dominus fecit. et rom. 9-19:
uoluntati eius quis resistit? quod uoluntas dei est eius essentia. ex hoc autem
apparet quod sua uoluntas non est aliud quam sua essentia. deo enim conuenit
esse uolentem inquantum est intelligens, ut ostensum est. est autem intelligens
per essentiam suam, ut supra probatum est. ergo et uolens. est igitur uoluntas
dei ipsa eius essentia. adhuc. sicut intelligere est perfectio intelligentis,
ita et uelle uolentis: utrumque enim est actio in agente manens, non autem
transiens in aliquid passum, sicut calefactio. sed intelligere dei est eius
esse, ut supra probatum est: eo quod nullam superuenientem perfectionem
admittit, ut supra ostensum est. est igitur et diuinum uelle esse ipsius. ergo
et uoluntas dei est eius essentia. amplius. cum omne agens agat inquantum actu
est, oportet quod deus, qui est actus purus, per suam essentiam agat. uelle
autem est quaedam dei operatio. oportet igitur quod deus per essentiam suam sit
uolens. sua igitur uoluntas est sua essentia. item. si uoluntas esset aliquid
additum diuinae substantiae, cum diuina substantia sit quid completum in esse,
sequeretur quod uoluntas adueniret ei quasi accidens subiecto; sequeretur quod
diuina substantia compararetur ad ipsam quasi potentia ad actum; et quod esset
compositio in deo. quae omnia supra improbata sunt. non est igitur possibile
quod diuina uoluntas sit aliquid additum diuinae essentiae. quod principale
uolitum dei est diuina essentia. ex hoc autem ulterius apparet quod principale
diuinae uoluntatis uolitum est eius essentia. bonum enim intellectum est
obiectum uoluntatis, ut dictum est. id autem quod a deo principaliter
intelligitur est diuina essentia, ut supra probatum est. diuina igitur essentia
est id de quo principaliter est diuina uoluntas. item. appetibile comparatur ad
appetitum sicut mouens ad motum, ut supra dictum est. et similiter se habet
uolitum ad uoluntatem: cum uoluntas sit de genere appetitiuarum potentiarum. si
igitur uoluntatis diuinae sit aliud principale uolitum quam ipsa dei essentia,
sequetur quod aliquid aliud sit superius diuina uoluntate, quod ipsam mouet.
cuius contrarium ex praedictis patet. praeterea. principale uolitum est
unicuique uolenti causa uolendi: cum enim dicimus, uolo ambulare ut saner,
causam nos reddere arbitramur; et si quaeratur, quare uis sanari, procedetur in
assignatione causarum quousque perueniatur ad finem ultimum, qui est principale
uolitum, quod est causa uolendi per seipsum. si igitur deus aliquid aliud
principaliter uelit quam seipsum, sequetur quod aliquid aliud sit ei causa
uolendi. sed suum uelle est suum esse, ut ostensum est. ergo aliquid aliud erit
ei causa essendi. quod est contra rationem primi entis. adhuc. unicuique uolenti
principale uolitum est suus ultimus finis: nam finis est per se uolitus, et per
quem alia fiunt uolita. ultimus autem finis est ipse deus: quia ipse est summum
bonum, ut ostensum est. ipse igitur est principale uolitum suae uoluntatis.
amplius. unaquaeque uirtus ad suum obiectum principale secundum aequalitatem
proportionatur: nam uirtus rei secundum obiecta mensuratur, ut patet per
philosophum, in i caeli et mundi. uoluntas igitur ex aequo proportionatur suo
principali obiecto: et similiter intellectus, et etiam sensus. diuinae autem
uoluntati nihil ex aequo proportionatur nisi eius essentia. ergo principale
obiectum diuinae uoluntatis est essentia diuina. cum autem essentia diuina sit
dei intelligere et omnia alia quae in ipso esse dicuntur, manifestum est
ulterius quod eodem modo principaliter uult se intelligere, se uelle, se esse
unum, et quicquid aliud est huiusmodi. quod deus, uolendo se, uult etiam alia.
hinc autem ostendi potest quod, uolendo se, uult etiam alia. cuius enim est
uelle finem principaliter, eius est uelle ea quae sunt ad finem ratione finis.
est autem ipse deus ultimus rerum finis, ut ex praedictis aliquatenus patet. ex
hoc igitur quod uult se esse, etiam alia uult, quae in ipsum sicut in finem
ordinantur. item. unusquisque eius quod est propter ipsum ab ipso uolitum et
amatum, perfectionem desiderat: quae enim propter se amamus, uolumus esse
optima, et semper meliorari et multiplicari, quantum possibile est. ipse autem
deus essentiam suam propter seipsam uult et amat. non autem secundum se
augmentabilis et multiplicabilis est, ut ex supra dictis est manifestum: sed
solum multiplicabilis est secundum suam similitudinem, quae a multis
participatur. uult igitur deus rerum multitudinem ex hoc quod suam essentiam et
perfectionem uult et amat. amplius. quicumque amat aliquid secundum se et
propter ipsum, amat per consequens omnia in quibus illud inuenitur: ut qui amat
dulcedinem propter ipsam, oportet quod omnia dulcia amet. sed deus suum esse
secundum se et propter ipsum uult et amat, ut supra ostensum est. omne autem
aliud esse est quaedam sui esse secundum similitudinem participatio, ut ex
praedictis aliquatenus patet. relinquitur igitur quod deus, ex hoc ipso quod
uult et amat se, uult et amat alia. adhuc. deus, uolendo se, uult omnia quae in
ipso sunt. omnia autem quodammodo praeexistunt in ipso per proprias rationes, ut
supra ostensum est. deus igitur, uolendo se, etiam alia uult. item. quanto
aliquid est perfectioris uirtutis, tanto sua causalitas ad plura se extendit et
in magis remotum, ut supra dictum est. causalitas autem finis in hoc consistit
quod propter ipsum alia desiderantur. quanto igitur finis est perfectior et
magis uolitus, tanto uoluntas uolentis finem ad plura extenditur ratione finis
illius. diuina autem essentia est perfectissima in ratione bonitatis et finis.
igitur diffundet suam causalitatem maxime ad multa, ut propter ipsam multa sint
uolita; et praecipue a deo, qui eam secundum totam suam uirtutem perfecte uult.
praeterea. uoluntas consequitur intellectum. sed deus intellectu suo intelligit
se principaliter et in se intelligit alia. igitur similiter principaliter uult
se, et, uolendo se, uult omnia alia. hoc autem auctoritate sacrae scripturae
confirmatur. dicitur enim sap. 11-25: diligis enim omnia quae sunt, et nihil
eorum odisti quae fecisti. quod deus uno actu uoluntatis se et alia uelit. hoc
autem habito, sequitur quod deus uno actu uoluntatis se et alia uelit. omnis
enim uirtus una operatione, uel uno actu, fertur in obiectum et in rationem
formalem obiecti: sicut eadem uisione uidemus lumen et colorem, qui fit
uisibilis actu per lumen. cum autem aliquid uolumus propter finem tantum, illud
quod propter finem desideratur accipit rationem uoliti ex fine: et sic finis
comparatur ad ipsum sicut ratio formalis ad obiectum, ut lumen ad colorem. cum
igitur deus omnia alia uelit propter se sicut propter finem, ut ostensum est,
uno actu uoluntatis uult se et alia. amplius. quod perfecte cognoscitur et
desideratur, secundum totam suam uirtutem cognoscitur et desideratur. finis
autem uirtus est non solum secundum quod in se desideratur, sed etiam secundum
quod alia fiunt appetibilia propter ipsum. qui igitur perfecte desiderat finem,
utroque modo ipsum desiderat. sed non est ponere aliquem actum dei uolentis quo
uelit se et non uelit se perfecte: cum in eo nihil sit imperfectum. quolibet
igitur actu quo deus uult se, uult se absolute et alia propter se. alia uero a
se non uult nisi inquantum uult se, ut probatum est. relinquitur igitur quod se
et alia non alio et alio actu uoluntatis uult, sed uno et eodem. adhuc. sicut ex
supra dictis patet, in actu cognitiuae uirtutis discursus attenditur secundum
quod semotim cognoscimus principia, et ex eis in conclusiones uenimus: si enim
in ipsis principiis intueremur conclusiones ipsa principia cognoscendo, non
esset discursus, sicut nec quando aliquid uidemus in speculo. sicut autem
principia se habent ad conclusiones in speculatiuis, ita fines ad ea quae sunt
ad finem in operatiuis et appetitiuis: nam sicut conclusiones cognoscimus per
principia, ita ex fine procedit appetitus et operatio eorum quae sunt ad finem.
si igitur aliquis semotim uelit finem et ea quae sunt ad finem, erit quidam
discursus in eius uoluntate. hunc autem in deo esse est impossibile: cum sit
extra omnem motum. relinquitur igitur quod simul, et eodem actu uoluntatis, deus
uult se et alia. item. cum deus semper uelit se, si alio actu uult se et alio
alia, sequetur quod simul sint in eo duo actus uoluntatis. quod est impossibile:
nam unius simplicis potentiae non sunt simul duae operationes. praeterea. in
omni actu uoluntatis uolitum comparatur ad uolentem ut mouens ad motum. si
igitur sit aliqua actio uoluntatis diuinae qua uult alia a se, diuersa a
uoluntate qua uult se, in illo erit aliquid aliud mouens diuinam uoluntatem.
quod est impossibile. amplius. uelle dei est suum esse, ut probatum est. sed in
deo non est nisi unum esse. ergo non est ibi nisi unum uelle. item. uelle
competit deo secundum quod est intelligens. sicut igitur uno actu intelligit se
et alia, inquantum essentia sua est exemplar omnium; ita uno actu uult se et
alia, inquantum sua bonitas est ratio omnis bonitatis. quod uolitorum multitudo
diuinae simplicitati non repugnat. ex hoc autem sequitur quod uolitorum
multitudo non repugnat unitati et simplicitati diuinae substantiae. nam actus
secundum obiecta distinguuntur. si igitur uolita plura quae deus uult inducerent
in ipso aliquam multitudinem, sequeretur quod non esset in eo una tantum
operatio uoluntatis. quod est contra praeostensa. item. ostensum est quod deus
alia uult inquantum uult bonitatem suam. hoc igitur modo comparantur aliqua ad
uoluntatem quo comprehenduntur a bonitate eius. sed omnia in bonitate eius unum
sunt: sunt enim alia in ipso secundum modum eius, scilicet materialia
immaterialiter et multa unite, ut ex supra dictis patet. relinquitur igitur quod
multitudo uolitorum non multiplicat diuinam substantiam. praeterea. diuinus
intellectus et uoluntas sunt aequalis simplicitatis: quia utrumque est diuina
substantia, ut probatum est. multitudo autem intellectorum non inducit
multitudinem in essentia diuina, neque compositionem in intellectu eius. ergo
neque multitudo uolitorum inducit aut diuersitatem in essentia diuina, aut
compositionem in eius uoluntate. amplius. hoc inter cognitionem et appetitum
interest, quod cognitio fit secundum quod cognitum est aliquo modo in
cognoscente; appetitus autem non, sed e conuerso secundum quod appetitus
refertur ad rem appetibilem, quam appetens quaerit uel in qua quiescit. et
propter hoc bonum et malum, quae respiciunt appetitum, sunt in rebus; uerum
autem et falsum, quae respiciunt cognitionem, sunt in mente; ut philosophus
dicit, in ui metaphysicae. quod autem aliquid ad multa se habeat, non repugnat
simplicitati eius: cum et unitas sit multorum numerorum principium. multitudo
ergo uolitorum a deo non repugnat eius simplicitati. quod diuina uoluntas ad
singula bonorum se extendit. ex quo etiam apparet quod non oportet nos dicere,
ad conseruandam simplicitatem diuinam, quod uelit alia bona in quadam
uniuersalitate, inquantum uult se esse principium bonorum quae possunt ab ipso
fluere, non autem uelit ea in particulari. nam uelle est secundum comparationem
uolentis ad rem uolitam. non autem prohibet diuina simplicitas quin possit
comparari ad multa etiam particularia: dicitur enim deus optimum uel primum
etiam respectu singularium. ergo sua simplicitas non prohibet quin etiam in
speciali uel particulari alia a se uelit. item. uoluntas dei ad alia comparatur
inquantum bonitatem participant ex ordine ad bonitatem diuinam, quae est ratio
uolendi deo. sed non solum uniuersitas bonorum, sed et singulum eorum a bonitate
diuina bonitatem sortitur, sicut et esse. uoluntas igitur dei ad singula bonorum
se extendit. amplius. secundum philosophum, in xi metaph., duplex bonum ordinis
inuenitur in uniuerso: unum quidem secundum quod totum uniuersum ordinatur ad id
quod est extra uniuersum, sicut exercitus ordinatur ad ducem; aliud secundum
quod partes uniuersi ordinantur ad inuicem, sicut et partes exercitus. secundus
autem ordo est propter primum. deus autem, ex hoc quod uult se ut finis est,
uult alia quae ordinantur in ipsum ut in finem, sicut probatum est. uult igitur
bonum ordinis totius uniuersi in ipsum, et bonum ordinis uniuersi secundum
partes suas ad inuicem. bonum autem ordinis consurgit ex singulis bonis. uult
igitur etiam singula bona. praeterea. si deus non uult singula bona ex quibus
constat uniuersum, sequitur quod in uniuerso sit casu ordinis bonum: non est
enim possibile quod aliqua pars uniuersi omnia particularia bona componat in
ordinem uniuersi, sed sola uniuersalis causa totius uniuersi, quae deus est, qui
per suam uoluntatem agit, ut infra ostendetur. quod autem ordo uniuersi sit
casualis, est impossibile: quia sequeretur quod multo magis alia posteriora
essent casu. relinquitur igitur quod deus etiam singula bonorum uult. adhuc.
bonum intellectum, inquantum huiusmodi, est uolitum. sed deus intelligit etiam
particularia bona, ut supra probatum est. uult igitur etiam particularia bona.
hoc autem auctoritate scripturae confirmatur, quae, genesis 1, ad singula opera
complacentiam diuinae uoluntatis ostendit, dicens: uidit deus lucem quod esset
bona, et similiter de aliis operibus, et postea de omnibus simul: uidit deus
cuncta quae fecerat, et erant ualde bona. quod deus uult etiam ea quae nondum
sunt. si autem uelle est per comparationem uolentis ad uolitum, forte alicui
potest uideri quod deus non uelit nisi ea quae sunt: nam relatiua oportet simul
esse, et, uno interempto, interimitur alterum, ut philosophus docet. si igitur
uelle est per comparationem uolentis ad uolitum, nullus potest uelle nisi ea
quae sunt. praeterea. uoluntas dicitur ad uolita, sicut et causa et creator. non
autem potest dici etiam deus creator, uel dominus, uel pater, nisi eorum quae
sunt. ergo nec potest dici uelle nisi ea quae sunt. ex hoc autem posset ulterius
concludi, si diuinum uelle est inuariabile, sicut et suum esse, et non uult nisi
ea quae actu sunt, quod nihil uelit quod non semper sit. dicunt autem ad haec
quidam quod ea quae non sunt in seipsis, sunt in deo et in eius intellectu. unde
nihil prohibet etiam ea quae non sunt in seipsis, deum uelle secundum quod in eo
sunt. hoc autem non uidetur sufficienter dictum. nam secundum hoc dicitur
quilibet uolens aliquid uelle, quod uoluntas sua refertur ad uolitum. si igitur
diuina uoluntas non refertur ad uolitum quod non est nisi secundum quod est in
ipso uel in eius intellectu, sequetur quod deus non uelit illud aliter nisi quia
uult illud esse in se uel in eius intellectu. hoc autem non intendunt loquentes
sed quod deus huiusmodi quae nondum sunt uelit esse etiam in seipsis. rursum, si
uoluntas comparatur ad rem uolitam per suum obiectum, quod est bonum
intellectum; intellectus autem non solum intelligit bonum esse in se, sed etiam
in propria natura: et uoluntas comparabitur ad uolitum non solum secundum quod
est in cognoscente, sed etiam secundum quod est in seipso. dicamus igitur quod,
cum bonum apprehensum moueat uoluntatem, oportet quod ipsum uelle sequatur
conditionem apprehensionis: sicut et motus aliorum mobilium sequuntur
conditiones mouentis quod est causa motus. relatio autem apprehendentis ad
apprehensum est consequens ad apprehensionem ipsam: per hoc enim refertur
apprehendens ad apprehensum quod apprehendit ipsum. non autem solum apprehendens
apprehendit rem secundum quod est in ipso, sed secundum quod est in propria
natura: quia non solum cognoscimus rem intelligi a nobis, quod est eam esse in
intellectu, sed eam esse uel fuisse uel futuram esse in propria natura. licet
igitur tunc res illa non sit nisi in cognoscente, relatio tamen consequens
apprehensionem est ad eam non prout est in cognoscente, sed prout est secundum
propriam naturam, quam apprehendit apprehendens. uoluntatis igitur diuinae
relatio est ad rem non existentem secundum quod est in propria natura secundum
aliquod tempus, et non solum secundum quod est in deo cognoscente. uult igitur
deus rem quae non est nunc, esse secundum aliquod tempus: et non solum uult
secundum quod ipse eam intelligit. nec est simile de relatione uolentis ad
uolitum, et creantis ad creatum, et facientis ad factum, aut domini ad subiectam
creaturam. nam uelle est actio in uolente manens: unde non cogit intelligi
aliquid extra existens. sed facere et creare et gubernare significant actionem
terminatam ad exteriorem effectum, sine cuius existentia huiusmodi actio non
potest intelligi. quod deus de necessitate uult suum esse et suam bonitatem. ex
his autem quae supra ostensa sunt, sequitur quod deus de necessitate uelit suum
esse et suam bonitatem, nec possit contrarium uelle. ostensum est enim supra
quod deus uult suum esse et suam bonitatem ut principale obiectum, quod est sibi
ratio uolendi alia. in omni igitur uolito uult suum esse et suam bonitatem:
sicut uisus in omni colore uidet lumen. impossibile est autem deum non uelle
aliquid actu: esset enim uolens in potentia tantum; quod est impossibile, cum
suum uelle sit suum esse. necesse est igitur quod uelit suum esse et suam
bonitatem. item. quilibet uolens de necessitate uult suum ultimum finem: sicut
homo de necessitate uult suam beatitudinem, nec potest uelle miseriam. sed deus
uult se esse sicut ultimum finem, ut ex praedictis patet. necessario igitur uult
se esse, nec potest uelle se non esse. amplius. in appetitiuis et in operatiuis
finis hoc modo se habet sicut principium indemonstrabile in speculatiuis: sicut
enim ex principiis concluduntur in speculatiuis conclusiones, ita in actiuis et
appetitiuis ratio omnium agendorum et appetendorum ex fine sumitur. sed in
speculatiuis intellectus de necessitate assentit primis principiis
indemonstrabilibus, quorum contrariis nullo modo potest assentire. ergo uoluntas
necessario inhaeret fini ultimo, ut non possit contrarium uelle. et sic, si
diuinae uoluntati non est alius finis quam ipse, de necessitate uult se esse.
adhuc. omnia, inquantum sunt, assimilantur deo, qui est primo et maxime ens.
omnia autem, inquantum sunt, suo modo naturaliter diligunt suum esse. multo
igitur magis deus suum esse diligit naturaliter. natura autem eius est per se
necesse-esse, ut supra probatum est. deus igitur ex necessitate uult se esse.
praeterea. omnis perfectio et bonitas quae in creaturis est, deo conuenit
essentialiter, ut supra probatum est. diligere autem deum est summa perfectio
rationalis creaturae: cum per hoc quodammodo deo uniatur. ergo in deo
essentialiter est. ergo ex necessitate diligit se. et sic uult se esse. quod
deus non de necessitate uult alia a se. si autem diuina uoluntas est diuinae
bonitatis et diuini esse ex necessitate, posset alicui uideri quod etiam aliorum
ex necessitate esset: cum omnia alia uelit uolendo suam bonitatem, ut supra
probatum est. sed tamen recte considerantibus apparet quod non est aliorum ex
necessitate. est enim aliorum ut ordinatorum ad finem suae bonitatis. uoluntas
autem non ex necessitate fertur in ea quae sunt ad finem, si finis sine his esse
possit: non enim habet necesse medicus, ex suppositione uoluntatis quam habet de
sanando, illa medicamenta adhibere infirmo sine quibus nihilominus potest
infirmum sanare. cum igitur diuina bonitas sine aliis esse possit, quinimmo nec
per alia ei aliquid accrescat; nulla inest ei necessitas ut alia uelit ex hoc
quod uult suam bonitatem. adhuc. cum bonum intellectum sit proprium obiectum
uoluntatis, cuiuslibet per intellectum concepti potest esse uoluntas ubi
saluatur ratio boni. unde, quamuis esse cuiuslibet, inquantum huiusmodi, bonum
sit, non esse autem malum; ipsum tamen non esse alicuius potest cadere sub
uoluntate ratione alicuius boni adiuncti quod saluatur, licet non ex
necessitate: est enim bonum aliquid esse, etiam alio non existente. solum igitur
illud bonum uoluntas, secundum sui rationem, non potest uelle non esse, quo non
existente tollitur totaliter ratio boni. tale autem nullum est praeter deum.
potest igitur uoluntas, secundum sui rationem, uelle non esse quamcumque rem
praeter deum. sed in deo est uoluntas secundum totam suam facultatem: omnia enim
in ipso sunt uniuersaliter perfecta. potest igitur deus uelle non esse
quamcumque rem aliam praeter se. non igitur de necessitate uult esse alia a se.
amplius. deus, uolendo bonitatem suam, uult esse alia a se prout bonitatem eius
participant. cum autem diuina bonitas sit infinita, est infinitis modis
participabilis, et aliis modis quam ab his creaturis quae nunc sunt
participetur. si igitur, ex hoc quod uult bonitatem suam, uellet de necessitate
ea quae ipsam participant, sequeretur quod uellet esse infinitas creaturas,
infinitis modis participantes suam bonitatem. quod patet esse falsum: quia, si
uellet, essent; cum sua uoluntas sit principium essendi rebus, ut infra
ostendetur. non igitur ex necessitate uult etiam ea quae nunc sunt. item.
sapientis uoluntas, ex hoc quod est de causa, est de effectu qui ex causa de
necessitate sequitur: stultum enim esset uelle solem existere super terram, et
non esse diei claritatem. sed effectum qui non ex necessitate sequitur ex causa,
non est necesse aliquem uelle ex hoc quod uult causam. a deo autem procedunt
alia non ex necessitate, ut infra ostendetur. non igitur necesse est quod deus
alia uelit ex hoc quod uult se. amplius. res procedunt a deo sicut artificiata
ab artifice, ut infra ostendetur. sed artifex, quamuis uelit se habere artem,
non tamen ex necessitate uult artificiata producere. ergo nec deus ex
necessitate uult alia a se esse. est ergo considerandum quare deus alia a se ex
necessitate sciat, non autem ex necessitate uelit: cum tamen, ex hoc quod
intelligit et uult se, intelligat et uelit alia. huius autem ratio est: quod
enim intelligens intelligat aliquid, est ex hoc quod intelligens se habet quodam
modo; prout ex hoc aliquid actu intelligitur quod est eius similitudo in
intelligente. sed quod uolens aliquid uelit, ex hoc est quod uolitum aliquo modo
se habet: uolumus enim aliquid uel quia finis est, uel quia ad finem ordinatur.
esse autem omnia in deo, ut in eo intelligi possent, ex necessitate requirit
diuina perfectio: non autem diuina bonitas ex necessitate requirit alia esse,
quae in ipsam ordinantur ut in finem. et ob hoc necesse est deum alia scire, non
autem uelle. unde nec omnia uult quae ad bonitatem ipsius ordinem habere
possent: omnia autem scit quae ad essentiam eius, per quam intelligit,
qualemcumque ordinem habent. rationes ducentes ad inconueniens si deus alia a se
non necessario uelit. uidentur tamen sequi inconuenientia si deus ea quae uult
non ex necessitate uelit. si enim dei uoluntas respectu aliquorum uolitorum non
determinetur quantum ad illa, uidetur se ad utrumlibet habere. omnis autem
uirtus quae est ad utrumlibet est quodammodo in potentia: nam ad utrumlibet
species est possibilis contingentis. erit igitur dei uoluntas in potentia. non
igitur erit dei substantia, in qua nulla est potentia, ut supra ostensum est.
adhuc. si ens in potentia, inquantum huiusmodi, natum est moueri, quia quod
potest esse potest non esse; sequitur ulterius diuinam uoluntatem esse
uariabilem. praeterea. si naturale est deo aliquid circa causata sua uelle,
necessarium est. innaturale autem nihil in ipso esse potest: non enim in ipso
potest esse aliquid per accidens neque uiolentum, ut supra ostensum est. item.
si quod est ad utrumlibet indifferenter se habens non magis in unum quam in
aliud tendit nisi ab alio determinetur, oportet quod deus uel nihil eorum uelit
ad quae ad utrumlibet se habet, cuius contrarium supra ostensum est; uel quod ab
alio determinetur ad unum. et sic erit aliquid eo prius, quod ipsum determinet
ad unum. horum autem nullum necesse est sequi. ad utrumlibet enim esse alicui
uirtuti potest conuenire dupliciter: uno modo, ex parte sui; alio modo, ex parte
eius ad quod dicitur. ex parte quidem sui, quando nondum consecuta est suam
perfectionem, per quam ad unum determinetur. unde hoc in imperfectionem uirtutis
redundat, et ostenditur esse potentialitas in ipsa: sicut patet in intellectu
dubitantis, qui nondum assecutus est principia ex quibus ad alterum
determinetur. ex parte autem eius ad quod dicitur, inuenitur aliqua uirtus ad
utrumlibet esse quando perfecta operatio uirtutis a neutro dependet, sed tamen
utrumque esse potest: sicut ars, quae diuersis instrumentis uti potest ad idem
opus aequaliter perficiendum. hoc autem ad imperfectionem uirtutis non pertinet,
sed magis ad eius eminentiam: inquantum utrumlibet oppositorum excedit, et ob
hoc determinatur ad neutrum, se ad utrumlibet habens. sic autem est in diuina
uoluntate respectu aliorum a se: nam finis eius a nullo aliorum dependet, cum
tamen ipsa fini suo perfectissime sit unita. non igitur oportet potentialitatem
aliquam in diuina uoluntate poni. similiter autem nec mutabilitatem. si enim in
diuina uoluntate nulla est potentialitas, non sic absque necessitate alterum
oppositorum praeaccipit circa sua causata quasi consideretur in potentia ad
utrumque, ut primo sit uolens potentia utrumque et postmodum uolens actu, sed
semper est uolens actu quicquid uult, non solum circa se sed etiam circa
causata: sed quia uolitum non habet necessarium ordinem ad diuinam bonitatem,
quae est proprium obiectum diuinae uoluntatis; per modum quo non necessaria, sed
possibilia enuntiabilia dicimus quando non est necessarius ordo praedicati ad
subiectum. unde cum dicitur, deus uult hoc causatum, manifestum est esse
enuntiabile non necessarium, sed possibile, illo modo quo non dicitur aliquid
possibile secundum aliquam potentiam, sed quod non necesse est esse nec
impossibile est esse, ut philosophus tradit in u metaph.: sicut triangulum
habere duo latera aequalia est enuntiabile possibile, non tamen secundum aliquam
potentiam, cum in mathematicis non sit potentia neque motus. exclusio igitur
necessitatis praedictae immutabilitatem diuinae uoluntatis non tollit. quam
scriptura sacra profitetur, i reg. 15-29: triumphator in israel poenitudine non
flectetur. quamuis autem diuina uoluntas ad sua causata non determinetur, non
tamen oportet dicere quod nihil eorum uelit, aut quod ad uolendum ab aliquo
exteriori determinetur. cum enim bonum apprehensum uoluntatem sicut proprium
obiectum determinet; intellectus autem diuinus non sit extraneus ab eius
uoluntate, cum utrumque sit sua essentia; si uoluntas dei ad aliquid uolendum
per sui intellectus cognitionem determinetur, non erit determinatio uoluntatis
diuinae per aliquid extraneum facta. intellectus enim diuinus apprehendit non
solum diuinum esse, quod est bonitas eius, sed etiam alia bona, ut supra
ostensum est. quae quidem apprehendit ut similitudines quasdam diuinae bonitatis
et essentiae, non ut eius principia. et sic uoluntas diuina in illa tendit ut
suae bonitati conuenientia, non ut ad suam bonitatem necessaria. - sic autem et
in nostra uoluntate accidit: quod, cum ad aliquid inclinatur quasi necessarium
simpliciter ad finem, quadam necessitate mouetur in illud; cum autem tendit in
aliquid solum propter conuenientiam quandam, non necessario in illud tendit.
unde nec diuina uoluntas tendit in sua causata necessario. non etiam oportet
propter praemissa innaturale aliquid in deo ponere. uoluntas namque sua uno et
eodem actu uult se et alia: sed habitudo eius ad se est necessaria et naturalis;
habitudo autem eius ad alia est secundum conuenientiam quandam, non quidem
necessaria et naturalis, neque uiolenta aut innaturalis, sed uoluntaria; quod
enim uoluntarium est, neque naturale neque uiolentum necesse est esse. quod deus
uult aliquid aliud a se necessitate suppositionis. ex his autem haberi potest
quod, licet deus circa causata nihil necessario uelit absolute, uult tamen
aliquid necessario ex suppositione. ostensum enim est diuinam uoluntatem
immutabilem esse. in quolibet autem immutabili, si semel est aliquid, non potest
postmodum non esse: hoc enim moueri dicimus quod aliter se habet nunc et prius.
si igitur diuina uoluntas est immutabilis, posito quod aliquid uelit, necesse
est ex suppositione eum hoc uelle. item. omne aeternum est necessarium. deum
autem uelle aliquid causatum esse est aeternum: sicut enim esse suum, ita et
uelle aeternitate mensuratur. est ergo necessarium. sed non absolute
consideratum: quia uoluntas dei non habet necessariam habitudinem ad hoc
uolitum. ergo est necessarium ex suppositione. praeterea. quicquid deus potuit,
potest: uirtus enim eius non minuitur, sicut nec eius essentia. sed non potest
nunc non uelle quod ponitur uoluisse: quia non potest mutari sua uoluntas. ergo
nunquam potuit non uelle quicquid uoluit. est ergo necessarium ex suppositione
eum uoluisse quicquid uoluit, sicut et uelle: neutrum autem necessarium
absolute, sed possibile modo praedicto. amplius. quicumque uult aliquid,
necessario uult ea quae necessario requiruntur ad illud, nisi sit ex parte eius
defectus, uel propter ignorantiam, uel quia a recta electione eius quod est ad
finem intentum abducatur per aliquam passionem. quae de deo dici non possunt. si
igitur deus, uolendo se, uult aliquid aliud a se, necessarium est eum uelle omne
illud quod ad uolitum ab eo ex necessitate requiritur: sicut necessarium est
deum uelle animam rationalem esse, supposito quod uelit hominem esse. quod
uoluntas dei non est impossibilium secundum se. ex hoc apparet quod uoluntas dei
non potest esse eorum quae sunt secundum se impossibilia. huiusmodi enim sunt
quae in seipsis repugnantiam habent: ut hominem esse asinum, in quo includitur
rationale esse irrationale. quod autem repugnat alicui, excludit aliquid eorum
quae ad ipsum requiruntur: sicut esse asinum excludit hominis rationem. si
igitur necessario uult ea quae requiruntur ad hoc quod supponitur uelle,
impossibile est eum uelle ea quae eis repugnant. et sic impossibile est eum
uelle ea quae sunt impossibilia simpliciter. item. sicut supra ostensum est,
deus, uolendo suum esse, quod est sua bonitas, uult omnia alia inquantum habent
eius similitudinem. secundum hoc autem quod aliquid repugnat rationi entis
inquantum huiusmodi, non potest in eo saluari similitudo primi esse, scilicet
diuini, quod est fons essendi. non potest igitur deus uelle aliquid quod
repugnat rationi entis inquantum huiusmodi. sicut autem rationi hominis
inquantum est homo repugnat esse irrationale, ita rationi entis inquantum
huiusmodi repugnat quod aliquid sit simul ens et non ens. non potest igitur deus
uelle quod affirmatio et negatio sint simul uerae. hoc autem includitur in omni
per se impossibili, quod ad seipsum repugnantiam habet inquantum contradictionem
implicat. uoluntas igitur dei non potest esse per se impossibilium. amplius.
uoluntas non est nisi alicuius boni intellecti. illud igitur quod non cadit in
intellectum, non potest cadere in uoluntatem. sed ea quae sunt secundum se
impossibilia non cadunt in intellectum, cum sibi ipsis repugnent: nisi forte per
errorem non intelligentis rerum proprietatem, quod de deo dici non potest. in
diuinam igitur uoluntatem non possunt cadere quae secundum se sunt impossibilia.
adhuc. secundum quod unumquodque se habet ad esse, ita se habet ad bonitatem.
sed impossibilia sunt quae non possunt esse. ergo non possunt esse bona. ergo
nec uolita a deo, qui non uult nisi ea quae sunt uel possunt esse bona. quod
diuina uoluntas non tollit contingentiam a rebus, neque eis necessitatem
absolutam imponit. ex praedictis autem haberi potest quod diuina uoluntas
contingentiam non tollit, nec necessitatem absolutam rebus imponit. uult enim
deus omnia quae requiruntur ad rem quam uult, ut dictum est. sed aliquibus rebus
secundum modum suae naturae competit quod sint contingentes, non necessariae.
igitur uult aliquas res esse contingentes. efficacia autem diuinae uoluntatis
exigit ut non solum sit quod deus uult esse, sed etiam ut hoc modo sit sicut
deus uult illud esse: nam et in agentibus naturalibus, cum uirtus agens est
fortis, assimilat sibi suum effectum non solum quantum ad speciem, sed etiam
quantum ad accidentia, quae sunt quidam modi ipsius rei. igitur efficacia
diuinae uoluntatis contingentiam non tollit. amplius. deus principalius uult
bonum uniuersitatis suorum effectuum quam aliquod bonum particulare: quanto in
illo completior inuenitur suae bonitatis similitudo. completio autem uniuersi
exigit ut sint aliqua contingentia: alias non omnes gradus entium in uniuerso
continerentur. uult igitur deus aliqua esse contingentia. adhuc. bonum uniuersi
in quodam ordine consideratur, ut patet in xi metaphysicae. requirit autem ordo
uniuersi aliquas causas esse uariabiles: cum corpora sint de perfectione
uniuersi, quae non mouent nisi mota. a causa autem uariabili effectus
contingentes sequuntur: non enim potest esse effectus firmioris esse quam sua
causa. unde uidemus, quamuis causa remota sit necessaria, si tamen causa proxima
sit contingens, effectum contingentem esse: sicut patet in his quae circa
inferiora corpora accidunt; quae quidem contingentia sunt propter proximarum
causarum contingentiam, quamuis causae remotae, quae sunt motus caelestes, sint
ex necessitate. uult igitur deus aliqua contingenter euenire. praeterea.
necessitas ex suppositione in causa non potest concludere necessitatem absolutam
in effectu. deus autem uult aliquid in creatura non necessitate absoluta, sed
solum necessitate quae est ex suppositione, ut supra ostensum est. ex uoluntate
igitur diuina non potest concludi in rebus creatis necessitas absoluta. haec
autem sola excludit contingentiam: nam etiam contingentia ad utrumlibet
redduntur ex suppositione necessaria; sicut socratem moueri, si currit, est
necessarium. diuina igitur uoluntas non excludit a rebus uolitis contingentiam.
non igitur sequitur, si deus uult aliquid, quod illud de necessitate eueniat:
sed quod haec conditionalis sit uera et necessaria, si deus aliquid uult, illud
erit. consequens tamen non oportet esse necessarium. quod diuinae uoluntatis
potest ratio assignari. colligere autem ex praedictis possumus quod diuinae
uoluntatis ratio assignari potest. finis enim est ratio uolendi ea quae sunt ad
finem. deus autem uult bonitatem suam tanquam finem, omnia autem alia uult
tanquam ea quae sunt ad finem. sua igitur bonitas est ratio quare uult alia quae
sunt diuersa ab ipso. rursus. bonum particulare ordinatur ad bonum totius sicut
ad finem, ut imperfectum ad perfectum. sic autem cadunt aliqua sub diuina
uoluntate secundum quod se habent in ordine boni. relinquitur igitur quod bonum
uniuersi sit ratio quare deus uult unumquodque particulare bonum in uniuerso.
item. sicut supra ostensum est, supposito quod deus aliquid uelit, sequitur ex
necessitate quod uelit ea quae ad illud requiruntur. quod autem alii
necessitatem imponit, est ratio quare illud sit. ratio igitur quare deus uult ea
quae requiruntur ad unumquodque, est ut sit illud ad quod requiritur. sic igitur
procedere possumus in assignando diuinae uoluntatis rationem: deus uult hominem
habere rationem ad hoc quod homo sit; uult autem hominem esse ad hoc quod
completio uniuersi sit; uult autem bonum uniuersi esse quia decet bonitatem
ipsius. non tamen praedicta triplex ratio secundum eandem habitudinem procedit.
nam bonitas diuina neque dependet a perfectione uniuersi, neque ex ea aliquid
sibi accrescit. perfectio autem uniuersi, licet ex aliquibus particularibus
bonis ex necessitate dependeat, quae sunt essentiales partes uniuersi, ex
quibusdam tamen non dependet ex necessitate, sed tamen ex eis aliqua bonitas uel
decor accrescit uniuerso: sicut ex his quae sunt solum ad munimentum uel decorem
aliarum partium uniuersi. particulare autem bonum dependet ex necessitate ex his
quae ad ipsum absolute requiruntur: licet et hoc etiam habeat quaedam quae sunt
propter melius ipsius. aliquando igitur ratio diuinae uoluntatis continet solum
decentiam; aliquando utilitatem; aliquando autem necessitatem quae est ex
suppositione; necessitatem uero absolutam, solum cum uult seipsum. quod diuinae
uoluntatis nihil potest esse causa. quamuis autem aliqua ratio diuinae
uoluntatis assignari possit, non tamen sequitur quod uoluntatis eius sit aliquid
causa. uoluntati enim causa uolendi est finis. finis autem diuinae uoluntatis
est sua bonitas. ipsa igitur est deo causa uolendi, quae est etiam ipsum suum
uelle. aliorum autem a deo uolitorum nullum est deo causa uolendi. sed unum
eorum est alteri causa ut ordinem habeat ad diuinam bonitatem. et sic
intelligitur deus propter unum eorum aliud uelle. patet tamen quod non oportet
discursum aliquem ponere in dei uoluntate. nam ubi est unus actus, non
consideratur discursus: ut supra circa intellectum ostensum est. deus autem uno
actu uult et suam bonitatem et omnia alia: cum sua actio sit sua essentia. per
praedicta autem excluditur error quorundam dicentium omnia procedere a deo
secundum simplicem uoluntatem: ut de nullo oporteat rationem reddere nisi quia
deus uult. quod etiam scripturae diuinae contrariatur, quae deum perhibet
secundum ordinem sapientiae suae omnia fecisse: secundum illud psalmi: omnia in
sapientia fecisti. et eccli. 1-10 dicitur quod deus effudit sapientiam suam
super omnia opera sua. quod in deo est liberum arbitrium. ex praedictis autem
ostendi potest quod in deo liberum arbitrium inuenitur. nam liberum arbitrium
dicitur respectu eorum quae non necessitate quis uult, sed propria sponte: unde
in nobis est liberum arbitrium respectu eius quod uolumus currere uel ambulare.
deus autem alia a se non ex necessitate uult, ut supra ostensum est. deo igitur
liberum arbitrium habere competit. adhuc. uoluntas diuina in his ad quae
secundum suam naturam non determinatur, inclinatur quodammodo per suum
intellectum, ut supra ostensum est. sed ex hoc homo dicitur prae ceteris
animalibus liberum arbitrium habere quod ad uolendum iudicio rationis
inclinatur, non impetu naturae sicut bruta. ergo in deo est liberum arbitrium.
item. secundum philosophum, in iii ethic., uoluntas est finis, electio autem
eorum quae ad finem sunt. cum igitur deus seipsum tanquam finem uelit, alia uero
sicut quae ad finem sunt, sequitur quod respectu sui habeat uoluntatem tantum,
respectu autem aliorum electionem. electio autem semper per liberum arbitrium
fit. deo igitur liberum arbitrium competit. praeterea. homo per hoc quod habet
liberum arbitrium, dicitur suorum actuum dominus. hoc autem maxime competit
primo agenti, cuius actus ab alio non dependet. ipse igitur deus liberum
arbitrium habet. hoc etiam ex ipsa nominis ratione haberi potest. nam liberum
est quod sui causa est, secundum philosophum, in principio metaphysicae. hoc
autem nulli magis competit quam primae causae, quae deus est. quod in deo non
sunt passiones affectuum. ex praemissis autem sciri potest quod passiones
affectuum in deo non sunt. secundum enim intellectiuam affectionem non est
aliqua passio, sed solum secundum sensitiuam, ut probatur in uii physicorum.
nulla autem talis affectio in deo esse potest: cum desit sibi sensitiua
cognitio, ut per supra dicta est manifestum. relinquitur igitur quod in deo non
sit affectiua passio. praeterea. omnis affectiua passio secundum aliquam
transmutationem corporalem fit: puta secundum constrictionem uel dilatationem
cordis, aut secundum aliquid huiusmodi. quorum nullum in deo possibile est
accidere: eo quod non sit corpus nec uirtus in corpore, ut supra ostensum est.
non est igitur in ipso affectiua passio. item. in omni affectiua passione
patiens aliqualiter trahitur extra suam communem, aequalem uel connaturalem
dispositionem: cuius signum est quod huiusmodi passiones, si intendantur,
animalibus inferunt mortem. sed non est possibile deum extra suam naturalem
conditionem aliqualiter trahi: cum sit omnino immutabilis, ut supra ostensum
est. patet igitur quod in deo huiusmodi passiones esse non possunt. amplius.
omnis affectio quae est secundum passionem, determinate in unum fertur, secundum
modum et mensuram passionis: passio enim impetum habet ad aliquid unum, sicut et
natura; et propter hoc ratione oportet eam reprimi et regulari. diuina autem
uoluntas non determinatur secundum se ad unum in his quae creata sunt, nisi ex
ordine suae sapientiae, ut supra ostensum est. non est igitur in ipso passio
secundum affectionem aliquam. adhuc. omnis passio est alicuius potentia
existentis. deus autem est omnino liber a potentia: cum sit purus actus. est
igitur agens tantum, et nullo modo aliqua passio in ipso locum habet. sic igitur
omnis passio ratione generis a deo remouetur. quaedam autem passiones remouentur
a deo non solum ratione sui generis, sed etiam ratione speciei. omnis enim
passio ex obiecto speciem recipit. cuius igitur obiectum omnino est deo
incompetens, talis passio a deo remouetur etiam secundum rationem propriae
speciei. talis autem est tristitia uel dolor: nam eius obiectum est malum iam
inhaerens, sicut gaudii obiectum est bonum praesens et habitum. tristitia igitur
et dolor ex ipsa sui ratione in deo esse non possunt. adhuc. ratio obiecti
alicuius passionis non solum sumitur ex bono et malo, sed etiam ex hoc quod
aliqualiter quis se habet ad alterum horum: sic enim spes et gaudium differunt.
si igitur modus ipse se habendi ad obiectum qui in ratione passionis includitur,
deo non competit, nec ipsa passio deo conuenire potest, etiam ex ratione
propriae speciei. spes autem, quamuis habeat obiectum bonum, non tamen bonum iam
obtentum, sed obtinendum. quod quidem deo non potest competere, ratione suae
perfectionis, quae tanta est quod ei additio fieri non potest. spes igitur in
deo esse non potest, etiam ratione suae speciei. et similiter nec desiderium
alicuius non habiti. amplius. sicut diuina perfectio impedit potentiam
additionis alicuius boni obtinendi a deo, ita etiam, et multo amplius, excludit
potentiam ad malum. timor autem respicit malum quod potest imminere, sicut spes
bonum obtinendum. duplici igitur ratione suae speciei timor a deo excluditur: et
quia non est nisi existentis in potentia; et quia habet obiectum malum quod
potest inesse. item. poenitentia mutationem affectus importat. igitur et ratio
poenitentiae deo repugnat, non solum quia species tristitiae est, sed etiam quia
mutationem uoluntatis importat. praeterea. absque errore cognitiuae uirtutis
esse non potest ut illud quod est bonum apprehendatur ut malum. nec est nisi in
particularibus bonis ut alterius malum possit bonum existere alteri, in quibus
corruptio unius est generatio alterius: uniuersali autem bono ex nullo
particulari bono aliquid deperit, sed per unumquodque repraesentatur. deus autem
est uniuersale bonum, cuius similitudinem participando omnia dicuntur bona.
nullius igitur malum sibi potest esse bonum. nec potest esse ut id quod est
simpliciter bonum et non est sibi malum, apprehendat ut malum: quia sua scientia
est absque errore, ut supra ostensum est. inuidiam igitur in deo impossibile est
esse, etiam secundum suae speciei rationem: non solum quia inuidia species
tristitiae est, sed etiam quia tristatur de bono alterius, et sic accipit bonum
alterius tanquam malum sibi. adhuc. eiusdem rationis est tristari de bono et
appetere malum: nam primum est ex hoc quod bonum aestimatur malum; secundum uero
est ex hoc quod malum aestimatur bonum. ira autem est appetitus mali alterius ad
uindictam. ira igitur a deo longe est secundum rationem suae speciei: non solum
quia effectus tristitiae est; sed etiam quia est appetitus uindictae propter
tristitiam ex iniuria illata conceptam. rursus, quaecumque aliae passiones harum
species sunt uel ab eis causantur, pari ratione a deo excluduntur. quod in deo
sit delectatio et gaudium non tamen repugnat diuinae perfectioni. sunt autem
quaedam passiones quae, licet deo non conueniant secundum quod passiones, nihil
tamen ex ratione suae speciei important repugnans diuinae perfectioni. harum
autem est gaudium et delectatio. est enim gaudium praesentis boni. neque igitur
ratione obiecti, quod est bonum, neque ratione modi se habendi ad obiectum, quod
est actu habitum, gaudium secundum suae speciei rationem diuinae perfectioni
repugnat. ex hoc autem manifestum est quod gaudium uel delectatio proprie in deo
sit. sicut enim bonum et malum apprehensum sunt obiectum appetitus sensibilis,
ita et appetitus intellectiui. utriusque enim est prosequi bonum et fugere
malum, uel secundum ueritatem uel secundum aestimationem: nisi quod obiectum
intellectiui appetitus est communius quam sensitiui, quia intellectiuus
appetitus respicit bonum uel malum simpliciter, appetitus autem sensitiuus bonum
uel malum secundum sensum; sicut etiam et intellectus obiectum est communius
quam sensus. sed operationes appetitus speciem ex obiectis sortiuntur.
inueniuntur igitur in appetitu intellectiuo, qui est uoluntas, similes
operationes secundum rationem speciei operationibus appetitus sensitiui, in hoc
differentes quod in appetitu sensitiuo sunt passiones, propter coniunctionem
eius ad organum corporale, in intellectiuo autem sunt operationes simplices:
sicut enim per passionem timoris, quae est in appetitu sensitiuo, refugit quis
malum futurum, ita sine passione intellectiuus appetitus idem operatur. cum
igitur gaudium et delectatio deo non repugnent secundum suam speciem, sed solum
inquantum passiones sunt; in uoluntate autem sunt secundum suam speciem, non
autem ut passiones: relinquitur quod etiam diuinae uoluntati non desint. item.
gaudium et delectatio est quaedam quietatio uoluntatis in suo uolito. deus autem
in seipso, qui est suum principale uolitum, maxime quietatur, utpote in se omnem
sufficientiam habens. ipse igitur per suam uoluntatem in se maxime gaudet et
delectatur. praeterea. delectatio est quaedam operationis perfectio, ut patet
per philosophum, x ethic.: perficit enim operationem sicut pulchritudo
iuuentutem. sed deus perfectissimam operationem habet in intelligendo, ut ex
praedictis patet. si igitur nostrum intelligere, propter suam perfectionem, est
delectabile, diuinum intelligere erit sibi delectabilissimum. amplius.
unumquodque naturaliter in suo simili gaudet, quasi in conuenienti: nisi per
accidens, inquantum est impeditiuum propriae utilitatis, sicut figuli ad inuicem
corrixantur, pro eo quod unus impedit lucrum alterius. omne autem bonum est
diuinae bonitatis similitudo, ut ex supra dictis patet: nec ex aliquo bono sibi
aliquid deperit. relinquitur igitur quod deus de omni bono gaudet. est igitur in
eo proprie gaudium et delectatio. differunt autem gaudium et delectatio ratione.
nam delectatio prouenit ex bono realiter coniuncto: gaudium autem hoc non
requirit, sed sola quietatio uoluntatis in uolito sufficit ad gaudii rationem.
unde delectatio est solum de coniuncto bono, si proprie sumatur: gaudium autem
de exteriori. ex quo patet quod deus proprie in seipso delectatur, gaudet autem
et in se et in aliis. quod in deo sit amor. similiter autem oportet et amorem in
deo esse secundum actum uoluntatis eius. hoc enim est proprie de ratione amoris,
quod amans bonum amati uelit. deus autem uult bonum suum et aliorum, ut ex
dictis patet. secundum hoc igitur deus et se et alia amat. adhuc. ad ueritatem
amoris requiritur quod bonum alicuius uult prout est eius: cuius enim bonum
aliquis uult solum prout in alterius bonum cedit, per accidens amatur; sicut qui
uult uinum conseruari ut illud bibat, aut hominem ut sibi sit utilis aut
delectabilis, per accidens amat uinum aut hominem, per se autem seipsum. sed
deus uult bonum uniuscuiusque secundum quod est eius: uult enim unumquodque esse
secundum quod in se bonum est; licet etiam unum ordinet in utilitatem alterius.
deus igitur uere amat et se et alia. amplius. cum unumquodque naturaliter uelit
aut appetat suo modo proprium bonum, si hoc habet amoris ratio quod amans uelit
aut appetat bonum amati, consequens est quod amans ad amatum se habeat sicut ad
id quod est cum eo aliquo modo unum. ex quo uidetur propria ratio amoris
consistere in hoc quod affectus unius tendat in alterum sicut in unum cum ipso
aliquo modo: propter quod dicitur a dionysio quod amor est unitiua uirtus.
quanto ergo id unde amans est unum cum amato est maius, tanto est amor
intensior: magis enim amamus quos nobis unit generationis origo, aut
conuersationis usus, aut aliquid huiusmodi, quam eos quos solum nobis unit
humanae naturae societas. et rursus, quanto id ex quo est unio est magis intimum
amanti, tanto amor fit firmior: unde interdum amor qui est ex aliqua passione,
fit intensior amore qui est ex naturali origine uel ex aliquo habitu, sed
facilius transit. id autem unde omnia deo uniuntur, scilicet eius bonitas, quam
omnia imitantur, est maximum et intimum deo: cum ipse sit sua bonitas. est
igitur in deo amor non solum uerus, sed etiam perfectissimus et firmissimus.
item. amor ex parte obiecti non importat aliquid repugnans deo: cum sit boni.
nec ex modo se habendi ad obiectum: nam amor est alicuius rei non minus cum
habetur, sed magis, quia bonum aliquod fit nobis affinius cum habetur; unde et
motus ad finem in rebus naturalibus ex propinquitate finis intenditur (quandoque
autem contrarium per accidens accidit, utpote quando in amato experimur aliquid
quod repugnat amori: tunc enim minus amatur quando habetur). non igitur amor
repugnat diuinae perfectioni secundum rationem suae speciei. est igitur in deo.
praeterea. amoris est ad unionem mouere, ut dionysius dicit. cum enim, propter
similitudinem uel conuenientiam amantis et amati, affectus amantis sit
quodammodo unitus amato, tendit appetitus in perfectionem unionis, ut scilicet
unio quae iam inchoata est in affectu, compleatur in actu: unde et amicorum
proprium est mutua praesentia et conuictu et collocutionibus gaudere. deus autem
mouet omnia alia ad unionem: inquantum enim dat eis esse et alias perfectiones,
unit ea sibi per modum quo possibile est. deus igitur et se et alia amat. adhuc.
omnis affectionis principium est amor. gaudium enim et desiderium non est nisi
amati boni; timor et tristitia non est nisi de malo quod contrariatur bono
amato; ex his autem omnes aliae affectiones oriuntur. sed in deo est gaudium et
delectatio, ut supra ostensum est. ergo in deo est amor. posset autem alicui
uideri quod deus non magis hoc quam illud amet. si enim intensio et remissio
naturae mutabilis proprie est, deo competere non potest, a quo omnis mutabilitas
procul est. rursus. nullum aliorum quae de deo per modum operationis dicuntur,
secundum magis et minus de ipso dicitur: neque enim magis aliquid alio
cognoscit, neque magis de hoc quam de illo gaudet. sciendum itaque quod, cum
aliae operationes animae sint circa unum solum obiectum, solus amor ad duo
obiecta ferri uidetur. per hoc enim quod intelligimus uel gaudemus, ad aliquod
obiectum aliqualiter nos habere oportet: amor uero aliquid alicui uult, hoc enim
amare dicimur cui aliquod bonum uolumus, secundum modum praedictum. unde et ea
quae concupiscimus, simpliciter quidem et proprie desiderare dicimur, non autem
amare, sed potius nos ipsos, quibus ea concupiscimus: et ex hoc ipsa per
accidens et improprie dicuntur amari. aliae igitur operationes secundum solum
actionis uigorem secundum magis et minus dicuntur. quod in deo accidere non
potest. nam uigor actionis secundum uirtutem qua agitur mensuratur: omnis autem
diuina actio unius et eiusdem uirtutis est. amor autem secundum magis et minus
dupliciter dici potest. uno quidem modo, ex bono quod alicui uolumus: secundum
quod illum magis diligere dicimur cui uolumus maius bonum. alio modo ex uigore
actionis: secundum quod dicimur illum diligere cui, maius bonum, feruentius
uolumus. primo quidem igitur modo, nihil prohibet dici quod deus aliquid alio
magis diligat, secundum quod ei maius uult bonum. secundo autem modo dici non
potest: eadem ratione quae de aliis dicta est. patet igitur ex praedictis quod
de nostris affectionibus nulla est quae in deo proprie possit esse nisi gaudium
et amor: - quamuis haec etiam in eo non secundum passionem, sicut in nobis,
sint. quod autem in deo sit gaudium uel delectatio, auctoritate scripturae
confirmatur. dicitur enim in psalmo: delectationes in dextera tua usque in
finem. prou. 9: delectabar singulos dies ludens coram eo, dicit diuina
sapientia, quae deus est, ut ostensum est. luc. 15-10: gaudium est in caelo
super uno peccatore poenitentiam agente. philosophus etiam dicit, in uii ethic.,
quod deus semper gaudet una et simplici delectatione. amorem etiam dei scriptura
commemorat, deut. 33-3: dilexit populos; ierem. 31-3: caritate perpetua dilexi;
ioan. 16-27: ipse enim pater amat uos. philosophi etiam quidam posuerunt rerum
principium dei amorem. cui consonat dionysii uerbum, iu cap. de diu. nom.;
dicentis quod diuinus amor non permisit ipsum sine germine esse. sciendum tamen
etiam alias affectiones, quae secundum speciem suam diuinae perfectioni
repugnant, in sacra scriptura de deo dici, non quidem proprie, ut probatum est,
sed metaphorice, propter similitudinem uel effectuum, uel alicuius affectionis
praecedentis. dico autem effectuum, quia interdum uoluntas ex sapientiae ordine
in illum effectum tendit in quem aliquis ex passione defectiua inclinatur: iudex
enim ex iustitia punit, sicut et iratus ex ira. dicitur igitur aliquando deus
iratus, inquantum ex ordine suae sapientiae aliquem uult punire: secundum illud
psalmi: cum exarserit in breui ira eius. misericors uero dicitur inquantum ex
sua beneuolentia miserias hominum tollit: sicut et nos propter misericordiae
passionem facimus idem. unde in psalmo: miserator et misericors dominus, patiens
et multum misericors. poenitens etiam interdum dicitur, inquantum secundum
aeternum et immutabilem prouidentiae suae ordinem facit quae prius destruxerat,
uel destruit quae prius fecit: sicut et poenitentia moti facere inueniuntur.
unde gen. 6-7: poenitet me fecisse hominem. quod autem hoc proprie intelligi non
possit, patet per hoc quod habetur i reg. 15-29: triumphator in israel non
parcet, nec poenitudine flectetur. dico autem propter similitudinem affectionis
praecedentis. nam amor et gaudium, quae in deo proprie sunt, principia sunt
omnium affectionum: amor quidem per modum principii mouentis: gaudium uero per
modum finis; unde etiam irati punientes gaudent, quasi finem assecuti. dicitur
igitur deus tristari, inquantum accidunt aliqua contraria his quae ipse amat et
approbat: sicut et in nobis est tristitia de his quae nobis nolentibus
acciderunt. et hoc patet isaiae 59-15 uidit deus, et malum apparuit in oculis
eius, quia non est iudicium. et uidit quia non est uir, et aporiatus est, quia
non est qui occurrat. ex praedictis autem excluditur error quorundam iudaeorum
attribuentium deo iram, tristitiam, poenitentiam, et omnes huiusmodi passiones,
secundum proprietatem, non distinguentes quid in scripturis sacris proprie et
metaphorice dicatur. quomodo in deo ponantur esse uirtutes. consequens est autem
dictis ostendere quomodo uirtutes in deo ponere oportet. oportet enim, sicut
esse eius est uniuersaliter perfectum, omnium entium perfectiones in se
quodammodo comprehendens, ita et bonitatem eius omnium bonitates in se
quodammodo comprehendere. uirtus autem est bonitas quaedam uirtuosi: nam
secundum eam dicitur bonus, et opus eius bonum. oportet ergo bonitatem diuinam
omnes uirtutes suo modo continere. unde nulla earum secundum habitum in deo
dicitur, sicut in nobis. deo enim non conuenit bonum esse per aliquid aliud ei
superadditum, sed per essentiam suam: cum sit omnino simplex. nec etiam per
aliquid suae essentiae additum agit: cum sua actio sit suum esse, ut ostensum
est. non est igitur uirtus eius aliquis habitus, sed sua essentia. item. habitus
imperfectus actus est, quasi medius inter potentiam et actum: unde et habentes
habitum dormientibus comparantur. in deo autem est actus perfectissimus. actus
igitur in eo non est sicut habitus, ut scientia: sed sicut considerare, quod est
actus ultimus et perfectus. adhuc. habitus potentiae alicuius perfectiuus est.
in deo autem nihil est secundum potentiam, sed solum secundum actum. in eo
igitur habitus esse non potest. praeterea. habitus de genere accidentis est.
quod in deo omnino non est, ut supra ostensum est. igitur nec uirtus aliqua in
deo secundum habitum dicitur, sed solum secundum essentiam. cum autem uirtutes
humanae sint quibus humana uita dirigitur; humana autem uita est duplex,
contemplatiua et actiua: quae quidem ad actiuam uitam uirtutes pertinent, prout
hanc uitam perficiunt, deo competere non possunt. uita enim actiua hominis in
usu corporalium bonorum consistit: unde et uirtutes uitam actiuam dirigunt
quibus his bonis recte utimur. huiusmodi autem deo conuenire non possunt. igitur
nec huiusmodi uirtutes prout hanc uitam dirigunt. adhuc. huiusmodi uirtutes
mores hominum secundum politicam conuersationem perficiunt: unde illis qui
politica conuersatione non utuntur, conuenire non multum uidentur. multo igitur
minus deo conuenire possunt, cuius conuersatio et uita longe est a modo humanae
uitae. harum etiam uirtutum quae circa actiuam uitam sunt, quaedam circa
passiones nos dirigunt. quas in deo ponere non possumus. uirtutes enim quae
circa passiones sunt, ex ipsis passionibus speciem sortiuntur sicut ex propriis
obiectis: unde et temperantia a fortitudine differt inquantum haec circa
concupiscentias est, illa uero circa timores et audacias. in deo autem passiones
non sunt, ut ostensum est. igitur nec huiusmodi uirtutes in deo esse possunt.
item. huiusmodi uirtutes non in parte intellectiua animae sunt, sed in parte
sensitiua, in qua sola passiones esse possunt, ut probatur in uii physicorum. in
deo autem non est sensitiua pars, sed solus intellectus. relinquitur igitur quod
in deo huiusmodi uirtutes esse non possint, etiam secundum proprias rationes.
passionum autem circa quas uirtutes sunt, quaedam sunt secundum inclinationem
appetitus in aliquod corporale bonum quod est delectabile secundum sensum, sicut
sunt cibi et potus et uenerea; circa quorum concupiscentias est sobrietas,
castitas, et uniuersaliter temperantia et continentia. unde, quia corporales
delectationes omnino a deo remotae sunt, uirtutes praedictae nec proprie deo
conueniunt, cum circa passiones sint; nec etiam metaphorice de deo dicuntur in
scripturis, quia nec est accipere similitudinem ipsarum in deo secundum
similitudinem alicuius effectus. quaedam uero passiones sunt secundum
inclinationem appetitus in aliquod spirituale bonum, sicut est honor, dominium,
uictoria, uindicta, et alia huiusmodi: circa quorum spes, audacias et omnino
appetitus sunt fortitudo, magnanimitas, mansuetudo, et aliae huiusmodi uirtutes.
quae quidem in deo proprie esse non possunt, eo quod circa passiones sunt:
dicuntur tamen in scriptura metaphorice de deo, propter similitudinem effectus;
ut est illud i reg. 2-2: non est fortis sicut deus noster; et mich. 6: quaerite
mansuetum, quaerite bonum. quod in deo sunt uirtutes morales quae sunt circa
actiones. sunt autem uirtutes aliquae uitam actiuam hominis dirigentes quae non
circa passiones, sed circa actiones sunt: ut ueritas, iustitia, liberalitas,
magnificentia, prudentia et ars. cum autem uirtus ex obiecto uel materia speciem
sortiatur; actiones autem quae sunt harum uirtutum materiae uel obiecta, diuinae
perfectioni non repugnant: nec huiusmodi uirtutes, secundum propriam speciem,
habent aliquid propter quod a diuina perfectione excludantur. item. huiusmodi
uirtutes perfectiones quaedam uoluntatis et intellectus sunt, quae sunt
principia operationum absque passione. in deo autem est uoluntas et intellectus
nulla carens perfectione. igitur haec deo deesse non possunt. amplius. eorum
omnium quae a deo in esse procedunt, ratio propria in diuino intellectu est, ut
supra ostensum est. ratio autem rei fiendae in mente facientis ars est: unde
philosophus dicit, in ui ethic., quod ars est recta ratio factibilium. est
igitur proprie ars in deo. et ideo dicitur sap. 7-21: omnium artifex docuit me
sapientiam. item. diuina uoluntas, in his quae sunt alia ab ipso, determinatur
ad unum per cognitionem suam, ut supra ostensum est. cognitio autem ordinans
uoluntatem ad agendum prudentia est: quia secundum philosophum, in ui ethic.,
prudentia est recta ratio agibilium. est igitur in deo prudentia. et hoc est
quod dicitur iob 26: apud ipsum est prudentia et fortitudo. adhuc. ostensum est
supra quod ex hoc quod deus uult aliquid, uult illa quae requiruntur ad ipsum.
quod autem ad perfectionem alicuius requiritur, est debitum unicuique. est
igitur in deo iustitia, cuius est unicuique quod suum est distribuere. unde in
psalmo dicitur: iustus dominus et iustitias dilexit. amplius. sicut supra
ostensum est, finis ultimus propter quem deus uult omnia, nullo modo dependet ab
his quae sunt ad finem, nec quantum ad esse nec quantum ad perfectionem aliquam.
unde non uult alicui suam bonitatem communicare ad hoc ut sibi exinde aliquid
accrescat, sed quia ipsum communicare est sibi conueniens sicut fonti bonitatis.
dare autem non propter aliquod commodum ex datione expectatum, sed propter ipsam
bonitatem et conuenientiam dationis, est actus liberalitatis, ut patet per
philosophum, in iu ethicorum. deus igitur est maxime liberalis: et, ut auicenna
dicit, ipse solus proprie potest dici; nam omne aliud agens praeter ipsum ex sua
actione aliquod bonum acquirit, quod est finis intentus. hanc autem eius
liberalitatem scriptura ostendit, dicens in psalmo: aperiente te manum tuam,
omnia implebuntur bonitate; et iac. 1-5: qui dat omnibus affluenter et non
improperat. item. omnia quae a deo esse accipiunt, necesse est ut ipsius
similitudinem gerant inquantum sunt, et bona sunt, et proprias rationes in
diuino intellectu habent, ut supra ostensum est. hoc autem ad uirtutem ueritatis
pertinet, ut per philosophum in iu ethic. patet, ut in suis factis et dictis
aliquis talem se exhibeat qualis est. est igitur in deo ueritatis uirtus. unde
rom. 3-4: est autem deus uerax; et in psalmo: omnes uiae tuae ueritas. si quae
autem uirtutes sunt quae ad aliquas actiones ordinentur quae sunt subiectorum ad
superiora, talia deo conuenire non possunt: sicut obedientia, latria, uel
aliquid huiusmodi quod superiori debetur. si etiam aliquarum ex praedictis
uirtutibus sint aliqui actus imperfecti, secundum illos deo attribui dictae
uirtutes non possunt. sicut prudentia quantum ad actum bene consiliandi deo non
competit. cum enim consilium sit quaedam quaestio, ut dicitur in ui ethic.;
diuina autem cognitio non sit inquisitiua, ut supra ostensum est: non potest
sibi consiliari esse conueniens. unde iob 26-3: cui dedisti consilium? forsitan
ei qui non habet intelligentiam? et isaiae 40-14: cum quo iniit consilium, et
instruxit eum? secundum autem actum illum qui est de consiliatis iudicare et
approbata eligere, nihil prohibet prudentiam de deo dici. dicitur tamen interdum
consilium de deo. uel propter similitudinem occultationis: nam consilia occulte
aguntur; unde quod est in diuina sapientia occultum, per similitudinem consilium
dicitur, ut patet isaiae 25-1, secundum aliam litteram: consilium tuum antiquum
uerum fiat. uel inquantum consulentibus satisfacit: est enim etiam sine discursu
intelligentis instruere inquirentes. similiter etiam iustitia quantum ad
commutationis actum deo competere non potest: cum ipse a nullo aliquid accipiat.
unde rom. 11-35: quis prior dedit illi, et retribuetur ei? et iob 41-1: quis
ante mihi dedit, ut reddam ei? per similitudinem tamen aliqua deo dare dicimur,
inquantum nostra data deus acceptat. non igitur sibi competit commutatiua
iustitia, sed solum distributiua. unde dionysius dicit, uiii cap. de diu. nom.
quod iustitia laudatur deus sicut omnibus secundum dignitatem distribuens:
secundum illud matth. 25-15: dedit unicuique secundum propriam uirtutem. scire
autem oportet quod actiones circa quas sunt praedictae uirtutes, secundum suas
rationes ex rebus humanis non dependent: non enim de agendis iudicare, aliquid
dare uel distribuere, solius hominis est, sed cuiuslibet intellectum habentis.
secundum tamen quod ad res humanas contrahuntur, ex his quodammodo speciem
sumunt: sicut curuum in naso facit speciem simi. uirtutes igitur praedictae,
secundum quod ordinant humanam uitam actiuam, ad has actiones ordinantur prout
ad res humanas contrahuntur, ab eis speciem sumentes. secundum quem modum deo
conuenire non possunt. secundum uero quod actiones praedictae in sua communitate
accipiuntur, possunt etiam rebus diuinis aptari. sicut enim homo rerum
humanarum, ut pecuniae uel honoris, distributor est, ita et deus omnium
bonitatum uniuersi. sunt igitur praedictae uirtutes in deo uniuersalioris
extensionis quam in homine; nam sicut iustitia hominis se habet ad ciuitatem uel
domum, ita iustitia dei se habet ad totum uniuersum. unde et diuinae uirtutes
nostrarum exemplares dicuntur: nam quae sunt contracta et particulata,
similitudines quaedam absolutorum entium sunt, sicut lumen candelae se habet ad
lumen solis. aliae uero uirtutes, quae deo proprie non conueniunt, non habent
exemplar in diuina natura; sed solum in diuina sapientia, quae omnium entium
proprias rationes complectitur; sicut est de aliis corporalibus rebus. quod in
deo sunt uirtutes contemplatiuae. de contemplatiuis autem uirtutibus dubium esse
non potest quin deo maxime conueniant. si enim sapientia in cognitione
altissimarum causarum consistit, secundum philosophum, in principio
metaphysicae; ipse autem deus praecipue seipsum cognoscit, nec aliquid cognoscit
nisi cognoscendo seipsum, ut probatum est, qui est omnium prima causa:
manifestum est quod sibi potissime sapientia debet adscribi. unde iob 9-4:
sapiens corde est: et eccli. 1-1: omnis sapientia a domino deo est, et cum illo
fuit semper. philosophus etiam dicit, in principio metaphysicae, quod est diuina
possessio, non humana. item. si scientia est rei cognitio per propriam causam;
autem omnium causarum et effectuum ordinem cognoscit, et per hoc singulorum
proprias causas nouit, ut supra ostensum est: manifestum est quod in ipso
proprie scientia est: - non tamen quae sit per ratiocinationem causata, sicut
scientia nostra ex demonstratione causatur. unde i reg. 2-3: deus scientiarum
dominus est. adhuc. si immaterialis cognitio aliquarum rerum absque discursu
intellectus est; deus autem huiusmodi cognitionem de omnibus habet, ut supra
ostensum est: est igitur in ipso intellectus. unde iob 12-13: ipse habet
consilium et intelligentiam. hae etiam uirtutes in deo sunt exemplares
nostrarum, sicut perfectum imperfecti. quod deus non potest uelle malum. ex his
autem quae dicta sunt, ostendi potest quod deus non potest uelle malum. uirtus
enim rei est secundum quam aliquis bene operatur. omnis autem operatio dei est
operatio uirtutis: cum sua uirtus sit sua essentia, ut supra ostensum est. non
potest igitur malum uelle. item. uoluntas nunquam ad malum fertur nisi aliquo
errore in ratione existente, ad minus in particulari eligibili. cum enim
uoluntatis obiectum sit bonum apprehensum, non potest uoluntas ferri in malum
nisi aliquo modo proponatur sibi ut bonum: et hoc sine errore esse non potest.
in diuina autem cognitione non potest esse error, ut supra ostensum est. non
igitur uoluntas eius potest ad malum tendere. amplius. deus est summum bonum, ut
supra probatum est. summum autem bonum non patitur aliquod consortium mali:
sicut nec summe calidum permixtionem frigidi. diuina igitur uoluntas non potest
flecti ad malum. praeterea. cum bonum habeat rationem finis, malum non potest
incidere in uoluntate nisi per auersionem a fine. uoluntas autem diuina a fine
auerti non potest: cum nihil possit uelle nisi uolendo seipsum, ut ostensum est.
non potest igitur uelle malum. et sic patet quod liberum arbitrium in ipso
naturaliter stabilitum est in bono. hoc autem est quod dicitur deut. 32-4: deus
fidelis et absque iniquitate; et hab. 1-13: mundi sunt oculi tui, domine, et
respicere ad iniquitatem non potes. per hoc autem confutatur error iudaeorum,
qui in talmut dicunt deum quandoque peccare et a peccato purgari; et
luciferianorum, qui dicunt deum in luciferi deiectione peccasse. quod deus nihil
odit, nec odium alicuius rei ei conuenire potest. ex hoc autem apparet quod
odium alicuius rei deo conuenire non potest. sicut enim amor se habet ad bonum,
ita odium se habet ad malum: nam his quos amamus, bonum uolumus; his uero quos
odimus, malum. si igitur uoluntas dei ad malum inclinari non potest, ut ostensum
est, impossibile est quod ipse rem aliquam odio habeat. item. uoluntas dei in
alia a se fertur, ut supra ostensum est, inquantum, uolendo et amando suum esse
et suam bonitatem uult eam diffundi, secundum quod possibile est, per
similitudinis communicationem. hoc igitur est quod deus in rebus aliis a se
uult, ut in eis sit suae bonitatis similitudo. hoc autem est bonum uniuscuiusque
rei, ut similitudinem diuinam participet: nam quaelibet bonitas alia non est
nisi quaedam similitudo primae bonitatis. igitur deus unicuique rei uult bonum.
nihil igitur odit. adhuc. a primo ente omnia alia originem essendi sumunt. si
igitur aliquid eorum quae sunt odio habet, uult illud non esse: quia hoc est
unicuique bonum. uult igitur actionem suam non esse qua illud in esse producitur
uel mediate uel immediate: ostensum est enim supra quod, si deus aliquid uult,
oportet quod illa uelit quae ad illud requiruntur. hoc autem est impossibile.
quod quidem patet, si res per uoluntatem ipsius in esse procedant: quia tunc
oportet actionem qua res producuntur esse uoluntariam. similiter si naturaliter
sit rerum causa: quia, sicut placet sibi sua natura, sic placet sibi omne illud
quod sua natura requirit. nullam igitur rem deus odit. praeterea. illud quod
inuenitur in omnibus causis actiuis naturaliter, praecipue in primo agente
necesse est inueniri. omnia autem agentia suo modo suos effectus amant, secundum
quod huiusmodi: sicut parentes filios, poetae poemata, artifices sua opera.
multo igitur magis deus nullam rem odit: cum ipse sit omnium causa. hoc autem
est quod dicitur sap. 11-25: diligis omnia quae sunt, et nihil odisti eorum quae
fecisti. dicitur autem similitudinarie deus aliqua odire. et hoc dupliciter.
primo modo, ex hoc quod deus, amando res, uolens eorum bonum esse, uult
contrarium malum non esse. unde malorum odium habere dicitur, nam quae non esse
uolumus, dicimur odio habere: secundum illud zach. 8-17: unusquisque malum
contra amicum suum ne cogitetis in cordibus uestris, et iuramentum mendax non
diligatis: omnia enim haec sunt quae odi, dicit dominus. haec autem non sunt
effectus ut res subsistentes, quarum proprie est odium uel amor. alius autem
modus est ex hoc quod deus uult aliquod maius bonum quod esse non potest sine
priuatione minoris boni. et sic dicitur odire: cum magis hoc sit amare. sic
enim, inquantum uult bonum iustitiae uel ordinis uniuersi, quod esse non potest
sine punitione uel corruptione aliquorum, dicitur illa odire quorum punitionem
uult uel corruptionem: secundum illud mal. 1-3: esau odio habui; et illud
psalmi: odisti omnes qui operantur iniquitatem; perdes omnes qui loquuntur
mendacium: uirum sanguinum et dolosum abominatur dominus. quod deus est uiuens.
ex his autem quae iam ostensa sunt, de necessitate habetur quod deus est uiuens.
ostensum est enim deum esse intelligentem et uolentem. intelligere autem et
uelle non nisi uiuentis est. est igitur deus uiuens. adhuc. uiuere secundum hoc
aliquibus attributum est quod uisa sunt per se, non ab alio moueri. et propter
hoc illa quae uidentur per se moueri, quorum motores uulgus non percipit, per
similitudinem dicimus uiuere: sicut aquam uiuam fontis fluentis, non autem
cisternae uel stagni stantis; et argentum uiuum, quod motum quendam habere
uidetur. proprie enim illa sola per se mouentur quae mouent seipsa, composita ex
motore et moto, sicut animata. unde haec sola proprie uiuere dicimus: alia uero
omnia ab aliquo exteriori mouentur, uel generante, uel remouente prohibens, uel
impellente. et quia operationes sensibiles cum motu sunt, ulterius omne illud
quod agit se ad proprias operationes, quamuis non sint cum motu, dicitur uiuere:
unde intelligere, appetere et sentire actiones uitae sunt. sed deus maxime non
ab alio, sed a seipso operatur: cum sit prima causa agens. maxime igitur ei
competit uiuere. item. diuinum esse omnem perfectionem essendi comprehendit, ut
supra ostensum est. uiuere autem est quoddam esse perfectum: unde uiuentia in
ordine entium non uiuentibus praeferuntur. diuinum igitur esse est uiuere. ipse
igitur est uiuens. hoc etiam auctoritate diuinae scripturae confirmatur. dicitur
enim deut. 32-40, ex ore domini: dicam, uiuo ego in aeternum; et in psalmo: cor
meum et caro mea exultauerunt in deum uiuum. quod deus est sua uita. ex hoc
autem ulterius patet quod deus sit sua uita. uita enim uiuentis est ipsum uiuere
in quadam abstractione significatum: sicut cursus non est secundum rem aliud
quam currere. uiuere autem uiuentium est ipsum esse eorum, ut patet per
philosophum, in ii de anima: cum enim ex hoc animal dicatur uiuens quod animam
habet, secundum quam habet esse, utpote secundum propriam formam, oportet quod
uiuere nihil sit aliud quam tale esse ex tali forma proueniens. deus autem est
suum esse, ut supra probatum est. est igitur suum uiuere et sua uita. item.
ipsum intelligere est quoddam uiuere, ut patet per philosophum, in ii de anima:
nam uiuere est actus uiuentis. deus autem est suum intelligere, sicut supra
ostensum est. est igitur suum uiuere et sua uita. amplius. si deus non esset sua
uita, cum sit uiuens, ut ostensum est, sequeretur quod esset uiuens per
participationem uitae. omne autem quod est per participationem, reducitur ad id
quod est per seipsum. deus igitur reduceretur in aliquod prius, per quod
uiueret. quod est impossibile, ut ex dictis patet. adhuc. si sit uiuens deus, ut
ostensum est, oportet in ipso esse uitam. si igitur non sit ipse sua uita, erit
aliquid in ipso quod non est ipse. et sic erit compositus. quod supra improbatum
est. est igitur deus sua uita. et hoc est quod dicitur ioan. 14-6: ego sum uita.
quod uita dei est sempiterna. ex hoc autem apparet quod uita eius sit
sempiterna. nihil enim desinit uiuere nisi per separationem uitae. nihil autem a
seipso separari potest: omnis enim separatio fit per diuisionem alicuius ab
alio. impossibile est igitur quod deus deficiat uiuere: cum ipse sit sua uita,
ut ostensum est. item. omne illud quod quandoque est et quandoque non est, est
per aliquam causam: nihil enim seipsum de non esse in esse adducit, quia quod
nondum est, non agit. diuina autem uita non habet aliquam causam: sicut nec
diuinum esse. non igitur quandoque est uiuens et quandoque non uiuens, sed
semper uiuit. est igitur uita eius sempiterna. adhuc. in qualibet operatione
operans manet, licet interdum operatio transeat secundum successionem: unde et
in motu mobile manet idem subiecto in toto motu, licet non secundum rationem.
ubi igitur actio est ipsum agens, oportet quod nihil ibi per successionem
transeat, sed totum simul maneat. intelligere autem et uiuere dei ipse est deus,
ut ostensum est. igitur eius uita non habet successionem, sed est tota simul.
est igitur sempiterna. amplius. deus omnino immobilis est, ut supra ostensum
est. quod autem incipit aut desinit uiuere, uel in uiuendo successionem patitur,
mutabile est: nam uita alicuius incipit per generationem, desinit autem per
corruptionem, successio autem propter motum aliquem est. deus igitur neque
incoepit uiuere, neque desinet uiuere, neque in uiuendo successionem patitur.
est igitur eius uita sempiterna. hinc est quod dicitur deut. 32-40, ex ore
domini: uiuo ego in aeternum; i ioan. ult.: hic est uerus deus et uita aeterna.
quod deus est beatus. restat autem ex praemissis ostendere deum esse beatum.
cuiuslibet enim intellectualis naturae proprium bonum est beatitudo. cum igitur
deus sit intelligens, suum proprium bonum erit beatitudo. non autem comparatur
ad proprium bonum sicut quod in bonum nondum habitum tendit, hoc enim est
naturae mobilis et in potentia existentis: sed sicut quod iam obtinet proprium
bonum. igitur beatitudinem non solum desiderat, sicut nos, sed ea fruitur. est
igitur beatus. amplius. illud est maxime desideratum uel uolitum ab
intellectuali natura quod est perfectissimum in ipsa: et hoc est eius beatitudo.
perfectissimum autem in unoquoque est operatio perfectissima eius: nam potentia
et habitus per operationem perficiuntur; 
