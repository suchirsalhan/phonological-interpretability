<>NSIIRI SABANAN</> <>Den ɲuman ni Kɔnɔnin</> Maa be kolokuru jalan ta k' o di
maa ma, ko k' o kɛ na ye! A ka kan ka bugudanin sigi bamamakɔ da la, ko
tɛmɛbaatɔw na sogo san yen. A fɔ ko u delila, ko maa caman bɛ tɛmɛ sira in fɛ
yen. O bɛ wele ko Azawadi. An b' a dɔn ko ko jamanamara ka kan ka tali kɛ
kɔrɔnfɛmaraw ka tarikuw. A bɛ fɔ ko sigi tɛ mɔgɔ sɔn, nka yaala kojugu, o bɛ maa
don ko la. Olu ye du joli kɛ tomo ye, dugu duman filen kɛ kolon ye, ko olu bɛ ka
kɛlɛ kɛ ni Ala ye! Sonsannin, n' a bɛ wele ko Jaason, o lafilila kojugu.
Dugutigi ye mɔgɔ bila ka taga a fɔ sonsannin ye ko ɲɛnajɛ bɔtuma surunyana, ko a
ka labɛnw kɛ. A fɔ i dugudenw ye, ko u bɛɛ ka na ni basi sogo, kini, dɛgɛ, ani
dumuni duman caman ye. Sigidankelen, e ma dɔn ko ɲin si tɛ kologɛlɛya mulukuli
ma wa? Dugutigi y' a fɔ sonsannin ye ko a ka ɲɛnajɛ ka di, ko su kelen tɛ u fara
ɲɔgɔn na. U ye yamariya di surukuba ma, ko a k' o laada latilen. Zan tagara foro
la, ko a bɛ t' a ɲɛ da sumanw kan. a bɛ fɔ ko kɔrɔtɔ ye sogosan ye. a bɛ k' i ta
i tɛgɛ ma k' i bolonkɔniw kɛ taamashyɛn ye, ko “i ma bolonkɔniw ye?" musokɔrɔba
tlala ka suyansiirin dɔ da: ko musokɔrɔnin dɔ n' a suɲɔgɔnw y' a denw bɛɛ
kelen-kelen dun fo ka se wolonflanan ma. u ni dugu kolakalilaba dɔ don, ko
Mɛnkɔrɔ. a selen o ma kokura, o ko a ma, ko a ka kɔɲɔmuso tere de bɛ k' a ka ko
bɛɛ gɛlɛya tan. a bɛ san caman bɔ bi, a kɔlɔsira Afiriki tilebinyanfan jamanaw
kɔnɔ, ko yɛlɛma belebelew donna baloko jogow la an ka duw kɔnɔ, duguba ani
togoda bɛɛ la. an bɛ tigɛ a kan o cogo la, ko nɔgɔ bagama ma fiyɛ u la. a fɔ
bamanakan na wa ko cɛ fɛɛrɛ mana ban, a ka cɛya banna? ko ne wulila don dɔ
sɔgɔma ka taa se kɔrɔnna morilu ma. a kana bɔ i hakilila don si, ko bɛɛ de ta y'
i ye, k' i bɛ bɛɛ de ka bila la. n' o ma mɔsɔn fyewu, ko n bɛ laban ka falikɛ ni
bamuso feere. n ka foro fana fililen tɛ to ko kunbɛnni. NSIIRIN 6NAN Cɛkɔrɔba
n'a denw Nin kɛra cɛkɔrɔba dɔ n'a denw ye. Ala y'a kɛ k'u to sɛnɛ la foro kɔnɔ,
cɛkɔrɔba sɛgɛnna. A ko a denw ma, k'a bɛ taa bin na ka na. A taara kabini sɔgɔma
fo tilelafana dun tuma. A nalen, a denw y'a ɲininka ko: “Baa, e dun mɛnna! Mun
de tun bɛ yen?” Cɛkɔrɔba ko: “Ne taara a sɔrɔ numunkɛ ba fila de bɛ jirisunba
kelen kɔrɔ, u bɛɛ bɛ nɛgɛ gosi la, u si tulo tɛ si ka nɛgɛgosikan na.” Denw
kabara, ko: “Ee! Baa, o jiri in ka bon sa dɛ!” O dugujɛ, u nana foro la. A
denkɛnin dɔ bɛ yen, o ma tɛmɛ daba ɲɛ saba kan, o fana ko: “Baa n bɛ taa bin na
ka na”. O fana taara kabini sɔgɔma fo tilelafana dun tuma. A nalen, a fa ko a
ma: “E tun bɛ mun na yen, e ta tɔ tun tɛ bo kɛ ye bilen! Mun tun bɛ yen?” Denkɛ
ko: “Baa, kabini ne taara, ka ne sigilen to n bo kunna, kɔnɔ dɔ de tun b'a la ka
tɛmɛ, fo sisan de, n'a banna tɛmɛ na. Hali sisan n'i taara, i b'a sɔrɔ a ku ma
tunu fɔlɔ”. A fa ko, o ye mun kɔnɔ suguya ye, o sigijiri na sɔrɔ? Denkɛ ko: “A
tun bɛ i ka kunun jiriba in de kan”. Fa ko o la: “Bataramɔgɔ! I sera a fɔcogo
la”. N y'a ta yɔrɔ min n y'a bila yen. SYÈFAN ANI SYÈDENNIN nsiirinin,
nsiirinin. syèfan ani syèdennin o tun tagara lenburukariyòrò. syèdennin ko ko
syèfan ka yèlèn lenburusun na ka lenburu kari. syèfan ko ko ale tè yèlèn.
syèdennin yèlènna ka lenburusun yuguyugu. lenburu binna. o ye o dun. syèfan fana
yèlènna, ko syèdennin ka buguri cè ka a bila ale jukòrò ko ni ale binna ko ale
tè ci. syèdennin ye buguri cè ka a bila a kòrò, ka bèlèdenninkisènin bila o cè
ra. syèfan ye a yuguyugu ka bò ka na kè bèlèdennin kan poyi ! ka a ci. syèdennin
ka yèlè ka yèlè ka yèlè. kala ye a kan tigè. kala ka yèlè ka yèlè ka yèlè.
tasuma ye a minè. tasuma ka yèlè ka yèlè ka yèlè ji ye a faga. ji ka yèlè ka
yèlè ka yèlè dugukolo ye a min. dugukolo ka yèlè ka yèlè ka yèlè a ni Ala
kèlèla. Ala ye a ta ka bin. kabini o bòra a la, a bè o nò na. n ye nsiirinin
sòrò yòrò min, n ye a bila yen. BANINYÈGÈNÈ FURULI n ye a tigè ka a da cè dò la.
a ye den dò sòrò. a ma sòn ka a tògò fò mògò si ye. den nin ye muso ye. a
bonyana ka bonya fo ka a se furu ma. o tuma na, jaga den nin tògò ko
Baninyègènè. ni mògò o mògò nana, a bè a fò ko ni a sera ka den nin tògò fò, o
tuma na, a bè den nin furu o tigi ma. ayiwa, a nana o ta, mògò min mana na, o bè
a fò ko den nin tògò? a bè a fò ko ni i sera ka o tògò fò, n bè a furu i ma. dow
bè a fò Fanta, dow bè a fò Manu, dow bè a fò Jènèba, mògò si ma se ka den tògò
fò. jelikè dò ye a mèn sa. o ye a ka ntaman ta, o bè nalen. o ni musokòrònin
bènna ko n denkè, ko e bè taga min? ko ne bè taga dugu dò la, ko dò bè yen, a ko
a tè a den di mògò si ma, fo o ka a tògò dòn. ko o tuma na, e bè a tògò dòn wa?
ko ayi. ko ni i ye woro di ne ma ani syèfan, ko ne bè a tògò fò i ye. o tuma,
jelikè ye a bolo don pòsi la ka syèfan di a ma ani woro. a ye a tògò fò a ye ko
a tògò ko Baninyègènè. o tuma na, jelikè fana ye ntaman ta a bè a la: dèrèn
dèrèn dèrèn dè! jelikè muso ye Baninyègènè! masa Ala ye konyumannin da n nyè!
dèrèn dèrèn dè! dèrèn dèrèn dèrèn dè! jelikè muso ye Baninyègènè! masa Ala ye
konyumannin da n nyè! dèrèn dèrèn dè! ayiwa, den ye i sigilen to so kònò a
kasira ko ne ba yo! jòni ye n tògò fò jeli ye, ko n tògò ko Baninyègènè? masa
Ala ye kojugunin da n nyè. ayiwa, dennin bè kasi la. jelikè kòni bè a la: dèrèn
dèrèn dèrèn dè! jelikè muso ye Baninyègènè! masa Ala ye konyumannin da n nyè.
ayiwa, a nana, a sera u ka du kònò, u ye a bisimila ka ji di a ma. O tuma dennin
kasira ko a tè a fè, fa ko ee ko i bè a fè dè. ko mògò si ma se i tògò la, dòw
nana, dòw ko Fanta. dòw ko Mamu, dòw ko Jènèba. mògò si ma i tògò dòn. o tuma,
jelikè ye i tògò dòn an bè i di o ma. o tuma, n bè a fò i baw ye u ka i ka
kònyòminènw siri. furu bè siri, i bè taga a nòfè. u ye a konyè kè ten. ayiwa, n
ye o ta yòrò min, n ye o bila yen. BARAMUSO JUGU nsiirin. n ye a da nin de la.
nin muso nin dò, a ye galomuso ye. a ye kònò ta. a ko tin ye a minè. a jiginna
dencè. muso nin jiginnen dencè, baramuso ye kurun ta ka taga o di
tinkòròsigimusow ma. musokòrònin ye kurun ta ka taga o di galomuso ma. a ye den
nin ta, ka taga a di a baramuso ma ko baramuso wolola den nin na. a tora ten.
ayiwa, galomuso a bè taga a ka nyòmugufyèyòrò. kabini den nin ye ko dòn tuma
min, den bè ŋunuma. a ba nana ka bò a ka mugufyèyòrò, a bè ŋunuma gurubaguruba!
ka bò sankaso sanfèla ka na i gèrè ba nin na. a bè ba nin sin ta ka a min.
baramuso bè girin ka bò san fè. a bè a fò ko den di n ma, den di n ma. a bè a ta
ka yèlèn ni a ye san fè. den nin bè kasi. a bè taga ni a ye. a tagara ni a ye fo
dennin bonyara. a bonyara minkè, a ye nyòkalaso dila. ayiwa, ni jònkè nana ni
masakè ka so ye, a bè a ka nyòkalaso ta. ayiwa, a ko: Bilali yo, Bilali yo! ni i
ye bin nin kè masaso nin kòrò, i ka dòònin kè n ta nin kòrò. a ko: Mamadu
Tarawele, Mamadu Tarawele, ko e ka so dun tè bin dun! ‐ ne ka so dun tè bin dun?
maaninfin dun bè kaba wolo? o ma kaba wolo. ne ba dun ma kaba wolo sa. ayiwa, a
bè a ka so siri Bilali ka so kèrè fè. tile o tile, ni Bilali ni a ka so nana, a
bè a fò ten: Bilali yo, Bilali yo! ni i ye bin nin kè masaso nin kòrò, i ka
dòònin kè n ta nin kòrò. a ko: Mamadu Tarawele, Mamadu Tarawele, ko e ka so dun
tè bin dun! ‐ne ka so dun tè bin dun? maaninfin dun bè kaba wolo? o ma kaba
wolo. ne ba dun ma kaba wolo sa. a tora ten ka to ten ka to ten, fo dò ye u
kòlòsi. don dò tilegan fè tuguni Bilali nana ni a ka so ye. a ye a siri a ko:
Bilali yo, Bilali yo! ni i ye bin nin kè masaso nin kòrò, i ka dòònin kè n ta
nin kòrò. a ko: Mamadu Tarawele, Mamadu Tarawele, ko e ka so dun tè bin dun! ‐ne
ka so dun tè bin dun. maaninfin dun bè kaba wolo? o ma kaba wolo. ne ba dun ma
kaba wolo sa. dò tagara a fò dugumasa ye. a ko n fa masa, n ba masa, fèn bè i ka
dugu kònò, e ma o faamuya. a ko ayiwa, baasi tè. ko don dò tilegan fè, ni Bilali
bè na ni so ye, ko i gèrè u la. mun bè fò yen, i bè a dòn. ayiwa, tilegan fè,
Bilali nana ni so ye. Mamadu bolila. a ko: Bilali yo, Bilali yo! ni i ye bin nin
kè masaso nin kòrò, i ka dòònin kè n ta nin kòrò. a ko: Mamadu Tarawele, Mamadu
Tarawele, ko e ka so dun tè bin dun! ‐ne ka so dun tè bin dun. maaninfin dun bè
kaba wolo? o ma kaba wolo. ne ba nin dun ma kaba wolo. dugumasa ye i kanto, a ko
yoo! jaa konya nin bè ten de. a ko ne ye nin faamuya sa dugumasa tagara a ye
tabale gosi. dugu bèe ye nyògòn dalajè. Bilali ni a ka so nana tuguni. Mamadu
wulila: Bilali yo, Bilali yo! ni i ye bin nin kè masaso nin kòrò, i ka dòònin kè
n ta nin kòrò. a ko: Mamadu Tarawele, Mamadu Tarawele, ko e ka so dun tè bin
dun! ‐ne ka so dun tè bin dun. maaninfin dun bè kaba wolo? o ma kaba wolo. ne ba
dun ma kaba wolo sa. ayiwa, o ye tinkòròmusow wele a ko min ye nin kè, o tigi ka
na a fò. bèe nana, u bè a fò ne tè, ne tè, ne tè. musonin ye a fò ko a galomuso
wele. e! o bè taga n faga, o bè taga n faga. aw kana n faga, ne ma ko kè. a ko
an tè i faga an bè i nyininka dòròn. u ni a tagara. i ko, u ko e de ye nin den
wolo? a ko ònhòn, ne de ye a wolo. a ko ne de ye a wolo tuma min, o ye kurun ta
ka a di n ma, ka den ta ka a di baramuso ma. o ye den ta ka a di galomuso ma, ka
galomuso bila san fè, ka baramuso jigin dugu kòrò. kabini o rò, o de ye a bò
dunya rò. SINAMUSO JUGU ntalen, ntalen. n ye a da masakè nin de na. a ye muso
kònòntò furu. hali kelen ma den sòrò a ye. a ye tannan furu, a ye denkè kelen
sòrò a ye. o den bonyara ka bonya. sinama dò ko den ye ko na n danda
lògònyiniyòrò. a ba ko ayi a tè taga dè ko nin dòròn bè n bolo. ko an bèè den
don! a ko an ka taga nyògòn fè ka kuma ka kuma ka kuma fo ba nin sònna. u tagara
dòròn, u tagara sisan fo u tagara jègèminèyòrò. muso nin a ye kònòkònò minè ale
ye furuba minè. muso nin ko ko u ka a falen ko u ka a falen. a ko ayi! muso nin
ye a minè ka a faga ka a jeni ka a kè buguri ye. a ye buguri nin sanba lu kònò.
a ye ji kè buguri nin na. buguri nin ko: tot tot tot! a ko: tinòò, n nata kòmòn
na. tinòò, n fana taata kòmòn na. tinòò, na ye a falennò kè. tinòò, na ye a
falennò kè. musokòrònin ye o kuma mèn. a tagara. a ko n fa masa, n ba masa, ko
fèn bè i ka lu kònò, i bada ma o mèn, ko buguri min bè kuma. o sògòma, o dugujè,
masakè ye tabale gosi, ko muso bèè ka na ni u ka buguri ye! o ye ji kè a la. bèè
ta ko tot tot! o ye a ta dòròn, a ko tot tot! musokòrònin ko ko a tè nin ye, ko
nin don dè. a nana. a ye ji kè a la dòròn, a seginna ka dònkili la tuguni:
tinòò, n nata kòmòn na. tinòò, na fana taata kòmòn na. tinòò, na ye a falennò
kè. tinòò, na ye a falennò kè. a ye dònkili la tuma min, muso nin ye a bolo la a
kun. ko a ye den faga, ko a ye den faga. o kòfè, masakè ko batula ninw ye, ko aw
bè mun kònò? u ye muso nin kun tigè a la. ntalen banna yen. SUBAGAMUSO ANI A
BIRANMUSO ayiwa, n ye a da nin musokòrònin kelen na. a mana den min wolo, a bè o
dun. a mana den min wolo, a bè o dun. ayiwa, a ye denkènin kelen sòrò. o
wolodon, ni a ye i da su fè denkènin kelen kèrè fè, a ye i sen labò ka a tan
bili la. denkènin fana ye a sen labò ka a tan bili la. a ko: è, cènin nin, e tè
sunògò wa? a ko: n ma; ni i ye sin di yan, n bè sunògò. a ye sin di o ma, o ye i
da. dugu tilala, a ye bolo kelen wuli ka o tan so sanfè. den ye a bolo bò ka a
tan so sanfè. a ko: è cènin wo, e tè sunògò wa? a ko: n ma, ni i ye bolo
lajigin, n bè sunògò. a ye i bolo jigin ka den bolo jigin. ayiwa, den nana to
ten fo ka na a bonya o cogo la. su o su, u bè nyògon na. su o su, u bè nyògon
na. a ma se ka a den dun. den kèra fèn ye, a bolokora. a ye muso ta ka a di a
ma. a ye muso dun. dugu bèè ye cènin jè muso la, ko u den tè di a ma bilen, ko a
ba ye subaga ye. ayiwa, a nyògòn subaga don, a fana ma foyi sòrò denmusonin
kelen kò. a ye o ta ka o di a ma. o ye o di a ma. a tagara, ko a be taga o dun.
cènin ko, a ko baasi tè, ne tè don i ni a cè, i biranmuso don. e ye min don nin
ba ye o don. a ko o tuma na a ye i kòrò nin ye. a ye dennin pi ka pa, a ma se.
jaa a ba ye tafo de kuru ka siri o la. a ka ca fo ka a cèmancè fa. a mana taga,
o bè kelen tigè, a ka suya bè bò a kònò. a mana taga o bè kelen tigè, a ka suya
bè bò a kònò, a dèsèra. a ye dennin nègèn ko u ka taga dògò nyini. dennin ko, a
ko: ne bè n ka minèw ko. a ko: ayiwa, an ka taga dògònyini na fòlò! a ko: nènè
bè ne minè! u tagara dògònyiniyòrò la. a ye cangara jalenba ye. a ye dennin
yèlèn o bala, ko dennin ka a tigè. dennin ko: n ma, ne tè se ka yèlèn nin bala.
a ko: i bè yèlèn dè! ni i ma yèlèn n nyèna na kelen na n bè i kè n mago ye.
dennin yèlènna jiri bala. dennin bè dògò tigè yòrò min, a dèsèra ka dògò tigè.
ale ye jele ta, sujele ta, ka i jò dennin jukòrò ale bè dògò jukòròla kan ka a
tigè. ale denkènin o tògò ye ko Jasun ba yèrè o tògò ye ko Nasun. ayiwa, dennin
yèrè ba tògò ye Nyèba. ayiwa, ale ye dògò kan ka a tigè ni dògò ko ko a bè bin,
dennin bè gaari kelen tigè. dògò bè nòrò a nò la. cènin ka wulunin o dalen bè
dennin jukòrò, o bè dennin filè. dennin ka gaari bè nyini ka ban tigè la. dennin
nana i kanto, a ko: e Jasun, e Jasun! jaa Jasun ba be maa dun dè, jaa Jasun ba
be maa dun dè, jaa Jasun ba ye subaga ye! ni i ye Jasun wele, ne tè i to! ni i
ye Jasun wele, ne tè i to! Kusuba denkè wolo bè n kan! Kusuba denkè wolo bè n
kan! Kusuba kanliba kusa kusa! Kusuba kanliba kusa kusa! dennin ye gaari tigè,
dògò nòròla. dennin julagaari banna ka a tò to fila ye. dennin nana i bolo da a
kun ka kulè san fè, a ko: e Jasun, e Jasun! jaa Jasun ba be maa dun dè, jaa
Jasun ba be maa dun dè, jaa Jasun ba ye subaga ye. ni i ye Jasun wele, ne tè i
to! ni i ye Jasun wele, ne tè i to! Kusuba denkè wolo bè n kan! Kusuba denkè
wolo bè n kan! Kusuba kanliba kusa kusa! Kusuba kanliba kusa kusa! ayiwa,
wulunin bolila. wulunin ye a dòn kelen de tora. ni o kelen dun tigèra, dennin be
sa. wulunin tagara. Jasun be dòlòmin na, cèkòròbaw caman sigilen bè. wulunin
bolila ka na i da Jasun kèrèfè: e wewu wewe wewu, e wewu wewe wewu, e wewu wewe
wewu, e wewu wewe wewu! cèkòròba dò bè yen, a ko: Jasun, ko i ka wulu bè kuma
han! a ko i sigi ka kè dòlòmin ye. i ba be i muso dun. Jasun ko han, ko ònhòn! a
wulila ka a ka marfa jòsò ka sèmèkala ta ka tugu wulunin kò. u bè boli cogo min,
u bè boli ten. dennin ka gaari yèrè tò kelen tigèra sa ka o fili. dennin ye kule
la: e Jasun, e Jasun! jaa Jasun ba bè maa dun dè, jaa Jasun ba bè maa dun dè,
jaa Jasun ba ye subaga ye. ni i ye Jasun wele, ne tè i to! ni i ye Jasun wele,
ne tè i to! Kusuba denkè wolo bè n kan! Kusuba denkè wolo bè n kan! Kusuba
kanliba kusa kusa! Kusuba kanliba kusa kusa! o dògò bèna bin yòrò min, Jasun
nana ka i jò a kòfè. a ko: n ma, e ye nin ye wa? a ko: ne de ye nin ye! a ko: e
de ye nin ye wa? a ko: ne de ye nin ye! a ko: i ka don yèlèn ye bi ye. a ye i
sèmè ni marfa ye, a ye a tan a ba kun na ka kisè bò a kun na, ka a bin a kò fè,
ka sèmèkala kè ka a magosi, ka i bolo don dògò bintò kòrò, ka a muso jigin ka
taga ni a ye so. ne ye o sòrò yòrò min na, n ye o da yen. DENMUSO FILA ayiwa, an
bè na ko wèrè fana daminè ka o fò aw ye. dennin dò don. a fa sara, a ba sara ka
a tò to a ba sinamuso ye. a ba sinamuso o juguyara a la kosèbè. lon kelen kèra,
a denw ye dumunni kè. ni u banna tuma min, o dennin, o bè na ka na ka dumunni
kè. o kòfè, u juguyara dennin na. a bè kan ka ba sinamuso ka filen ko. filen nin
cira a bolo. a cira a bolo tuma min, ba ye i kanto ko ne ka filen, a tè sara la,
i bè taga ni a ye dè ka taga fo Maromaroko. i bè taga ka taga a ko yen dè ka a
kala yen. sani i bè taga yen, suruku bè sila rò, warakalan bè sila rò, jinajugu
bè sila rò, gòòtèw bè sila rò. dennin fana ye i kanto ko ma! a ko i ba tè ne ye.
a ko ni a ye kè ten, ne fana bè Ala minè. ne bè taga ka taga i ka filen kala
Maromaroko. dennin wulila ka taga. fòlòfòlò a tagara se suruku ma. surukuw bè
kan ka nyògòn kin. a nana u ma ko aw ni ce! o ye a laminè ko èè ko n den, e bè
taga min? a ko n ba sinamuso ka filen cira n bolo. a ko a tè kala yòrò si ni
Maromaroyòrò tè. a ko n dun ne tè Maromarosilayòrò dòn, i ye o min fò. a ko n
den, Ala ma sira nògòyara! a tèmèna, a tagara warakalan sòrò. warakalan olu fana
bè kan ka nyògòn dun. a nana u sòrò ko ma! a ko aw ni ce! a ko i ni ce! a ko n
den, e bè taga min? a ko n ba ka sinamuso ka filen cira n bolo. a ko a tè kala
yòrò si fo Maromaro. a ko n den, Ala ma sira nògòyara! a tèmèna o la. a tagara a
sòrò jinamuso nyakelen bè yen. a bè kan ka yèrè sogo tigè ka a dun. a nana. a ye
ji bò, ka a ta ka a di jinamuso nyakelen ma, ka o fo. o folen, a ye a ka dukènè
bèe furan. a ko a, n den, e bè taga min? a ko n ba ka filen cira n bolo. a ko a
tè kala yòrò si ni Maromaro jinamuso tè. a ko n den, Ala ma sira nògòyara i ye!
den tèmènna. a tagara a sòrò gòòtèw fana bè sila rò. o gòòtèmuso o kunsigi o
bònnen bè ka na fo dugukolo. a tagara a sòrò gòòtè a bè kan ka a kun ko. dennin
tagara ji dò ta ka na, ka a sigi gòòtemuso dafè, ka ji kè a kun na. o ye a kun
ko tuma min, a ye a dòn ji cayara ka tèmèn a yèrè ta kan. a ko èè nin ye jòn den
nyuman ye? a ko e bè taga min? a ko ne bè taga Maromaro. a ko ko mun kèra? a ko
n ba sinamuso ka filen cira n bolo. a ko a tè kala yòrò si ni yen tè. a ko n
den, Ala ma sira nògòyara i ye! a tèmèna o la. a tagara Maromaro. a tagara a
sòrò jinamusokòròba bè yen. kolokurun jalan bè a bolo. a bè kan ka o kè kolon na
ka a bò ka a kè daga la. dennin nana tuma min, a ye foli kè. a ye i sin ka taga
kolonkala minè, a ye kolo nin susu ka a kè daga kònò. a ye daga fa a kèra sogo
ye. a ye a bò ka a di jinamuso ma. a tagara ji ta ba kònò ka na a sigi jinamuso
ye. jinamuso ko sisan, n den, na n kò ko. o kò kotò, a bè iko ko sirifè. o kò
kotò, a bolo bèè tigèra. a bolo tigèlen tuma min, jinamuso ye i kanto ko ne kò
ani i ba kò, jòn nugulen bè? a ko ma! ni ne ba kò tun bè komi e kò, ne tun tè se
i ma. e kò ka nyi ne ba kò ye. a ko ee, n den, i nana mun nyini, Ala bè a
nògòya. a ko ko mun kèra? a ko n ba ka filen cira n bolo. a ko a tè kala yòrò si
fo ka na yan. a ko filen nin bè kala. a ko filen nin bè kala. a kalayòrò ma ye.
a sira. a seginna. a ko n denw, dòw ye warakalan ye, dow ye wulu ye, kungowulu
ye. a ko ni u nana, ne bè i bila bòrò kònò san fè. i tè se ka taga tuguni. ni i
bè taga, i ni u bè nyògòn kunbèn. a ko baasi tè. a sira. dugu jèlen,
jinamusokòròba ye syèfan saba di a ma. o syèfan saba dilen, a ko ni i sera
wulaba kònò, i bè kelen ci. a sera wulaba kònò, a ye kelen ci. o kèra misi ye. a
seginna. a ye do wèrè ci, o kèra sagaw ye ani fèn caman ye. u bòra a kònò fo a
bè surunya sugu kònò fana, a ye dò fana ci, o kèra jòn ye. o bè kan ka sagaw ani
misiw gèngèn ka na dugukònòyòrò bèè. misikasikan! sagakasikan! a ko nin ye jòn
ye? dennin nana ba sinamuso ka filen ta, ka a di a ma. ba sinamuso ko n yèrè
woloden, o fana ka filen minè. filen min bè a bolo, a ye a ci ka kè po! o ye i
kanto ko sisan filen nin fana a tè kala yòrò si. i bataraden! nin filè nin ye.
fa tè a la, ba tè a la, o filè nin ye, o kèra faama ye. taga ka filen ta, a bòra
yòrò min, i ka taga yen. o fana tagara. a tagara a sòrò surukuw bè kan ka nyògòn
dun. a ko e dakabanako! n bada ma fèn nin ye. a! nin ye ko kura ye. a ko hèn!
tèmèn ni e da ye. a ko Ala kana hèrè kè i ye! a bòra o rò. a tagara a sòrò
warakalan fana bè kan ka nyògòn dun. a ko e sisan sa, n sera galomayirayòrò la.
warakalan fana bè nyògòn dun! a ko èè i tònyògòn tèmènna a la. nin nyògòn ma fò
yen. e saburòdennin! Ala kana i ni hèra bèn! a tagara a sòrò gòòtè, gòòtèmuso
nyakelen. o fana nyaji kelen bè kan ka bò, kelen dò jalen bè. a ko e n bada ma o
nyògòn ye. nin ye ko kura ye. a ko i bè taga min? a ko ne bè taga Maromaro. a ko
Ala kana i ni hèra bèn! a ko e tè Ala ye? a tèmèna. a tagara se fo
jinamusokòròba nin ma ka a sòrò. o bè kolo jalan kè kolon na ka a susu. o ye i
kanto ko a! nin ye kabako ye. a ko i nana ni e da ye, tèmèn ni e da ye. i
tònyògòn bòra, o dun o ma nin fò. a ko i bè taga min? a ko n nana Maromaro
jinamuso bara. a ko Ala tè i ni hèra bèn yan! a ko e tè Ala ye? a ko n ba de ka
filen cira n bolo. n dun nana, ni a ye a sòrò, ni i bè se ka a kala yen. a ko o
tè baasi ye. a ko n kolo susu! a ko a! ne bè se ka kolo jalan susu. a ko e ka
kolonkala minè dòròn, i ka a susu. a ye a susu ka a kè daga kònò. daga fara sogo
la dè. a ko e bònè mayira. a ko n bada ma nin ye. n nana ka na o ye sisan? u
tora o de la. a ko ko a ka taga ji ta ka na, ka a di a ma a ka i ko. a tagara ji
ta ka na a di a ma. a ko a ma n kò ko. a bè a kò la tuma min, o kò kotò bawo
kòfara bòlen dòn iko disirifè cogo min. dennin bolo tigèra. ni a ye a bolo kè fu
la dòròn ka ba kò ko, bolo tigèra. a ko ne tè se ka nin kò ko. a bè iko kò
bamafara! a ko tèmèn ni e da ye. u sira. dugu jèlen, a ye syè fan saba di o tigi
ma, ko ni i tagara, ni i sera duguso kòfè, i bè nin ci. a sera so kòfè yòrò min,
a ye kelen ci. à kèra waraba ni suruku ye. a sera duda la yòrò min, a ye dò ci.
o kèra saw ani mininyan ye. u nana ka na dennin kunbèn, ka dennin miné ka dennin
faga, ka a farafara ka a sogo dun. n ye o ye yòrò min, n ye o bila yen. DÒGÒNIN
ANI KÒRÒKÈ n ye a da nin cè nin fila ye, kòrò ni dògò dò tun don. u ba tagara
kalakariyòrò kungò kònò. a natò, a ye kònònin fila minè ka na a di u ma. kòròkè
ye i kanto dògònin ma: ko an tè an ka kònòw jeni ka u nyimi? dògònin ko ne kòni
tè n ta faga, ne bè taga muso nyini ni n ka kònò ye. e, e ye a ye jamani jumèn
na muso bè sòrò ni kònò ye ? ko i ka na an ka a jeni ka a nyimi bani! a ko ayi
ko ne ta tè jeni ka a nyimi. ne tè a nyimi. kòròkè ye a ka kònò jeni ka o nyimi.
dògònin tagara. a tagara se numudenw ma. olu ye a wele ko a ka na u ka tulonkè
kè. u ye tulonkè kè. olu ko ko ni e bè sòn, an be i ka kònònin minè ka a jeni ka
a nyimi. a ko: ònhòn! u ye kònòdennin mine ka a jeni ka a nyimi. a tilala, a ye
i sigi ka kasi ka kasi ka kasi. ko mun kèra ? ko n sòn n na kònò na, n sòn n na
kònò na, numuden! numuden, n na kònò to n bolo! n bòra kònò le n ma! n ma bòra
kalakari wo kalakari. olu tagara a fò u fa ye. u fa ye muru dilan ka a di a ma.
a tagara se mògò dòw ma bòtu la. olu bè ka bò kari ni u nyin ye, fo dòw da bèè
tigètigèra. a ko: sani aw ka bò kari ni aw nyin ye, muru bè n bolo, a ye muru
minè ka bò kari ni o ye. olu ye muru minè ka bò kari ka a kari ka a kari fo ka
muru kari. a ye i sigi ka kasi ka kasi. olu ko ko mun kèra ? ko n sòn n na muru
la, n sòn n na muru la, bòtu! bòtu, n na muru to n bolo! n bòra muru le numuden!
numuden, n na kònò to n bolo! n na kònò to n bolo! n bòra kònò le n ma! n ma
bòra kalakari wo kalakari. olu ye segi dilan ka a di a ma. a tagara se
sitòmònnaw ma. segi tun tè olu bolo. olu ye si tòmòn ka a kè u ka dulòki kònò ka
o bèè farafara. ko sani aw ka si kè aw ka dulòki kònò ka o bèè farafara, segi
filè ne bolo. aw te segi minè ka a kè a kònò ? olu ye segi minè ka si tòmòn ka a
tòmòn ka a tòmòn fo ka segi nin kari. a ye i sigi ka kasi olu fana dala. olu ko:
èè, mun kèra ? ko n sòn n na segi la, n sòn n na segi la, sitòmòn! sitòmòn, n na
segi to n bolo! n bòra segi le bòtu, bòtu, n na muru to n bolo! n bòra muru le
numuden! numuden, n na kònò to n bolo! n na bòra kònò le n ma! n ma bòra
kalakari wo kalakari. olu bè tulu camanba bò ka di a ma. a tagara se genju o
jelenba ma. ko èè genju, mun dun ye i jè tenninò ? o ko o tulu min filè i bolo,
ni i ye o mun n na, n bè fin sisan. a ye o tulu mun o la a ye i sigi ka kasi ka
kasi. genju ko ko mun kèra ? a ko: n sòn n na tulu la, n sòn n na tulu la,
genju! genju, n na tulu to n bolo! n bòra tulu le sigosi! sigosi, n na segi to n
bolo! n bòra segi le bòtu, bòtu, n na muru to n bolo! n bòra muru le, numuden!
numuden, n na kònò to n bolo! n bora kònò le n ma! n ma bòra kalakari wo
kalakari. o ye dògò caman di a ma. a tagara se julaw ma. olu bè ka u senkala don
daga kòrò, ka tobili kè ni o ye. a ko èè julaw, sani aw ka sen kè ka tobili kè,
dògò bè n bolo, aw ka a minè ka tobili kè. olu ye dògò minè ka u ka tobili kè ni
o ye. dumuni mòlen minkè, u ye a wele, a ye a dun. a tilala ka i sigi ka kasi.
olu ko ko èè ko mun kèra ? n sòn n na lògò la, n sòn n na lògò la, julaba!
julaba, n na lògò to n bolo! n bòra lògò le genju! genju, n na tulu to n bolo! n
bòra tulu le sigosi! sigosi, n na segi to n bolo! n bòra segi le bòtu! bòtu, n
na muru to n bolo! n bòra muru le numuden! numuden, n na kònò to n bolo! n bòra
kònò le n ma! n ma bòra kalakari wo kalakari. olu ye kògò camanba di a ma. a
tagara se baji ma, ka i bolo su o la ka a nènè ko èè ko u bè a fò kògòji kògòji,
ko kògò dun tè nin na. o ko ko kògò min bè i bolo, ni i ye o kè n na, n bè kè
kògòji ye sisan. a ye o kògòba yèlèma o la, u ye o munumunu fo ka o fèn ka o kè
kògòji ye, ka o kè kògòji ye. a tilala, a ye i sigi ka kasi. kògòji ko ko mun
kèra ? n sòn n na kògò la, n sòn n na kògò la, kògòji! kògòji, n na kògò to n
bolo! n bòra kògò le julaba! julaba, n na lògò to n bolo! n bòra lògò le genju!
genju, n na tulu to n bolo! n bòra tulu le sigosi! sigosi, n na segi to n bolo!
n bòra segi le bòtu! bòtu, n na muru to n bolo! n bòra muru le numuden! numuden,
n na kònò to n bolo! n bòra kònò le n ma! n ma bòra kalakari wo kalakari. kògòji
ye jègè camanba di a ma. a tagara ka taga ka taga se dugu dò la. o faama,
dunanbaw nanen bè o faama fè yen o ka dumunni dèsèra, foyi tè o bolo, fo a ye a
ka jònw bila ka taga ntorisu ninw tòmòn ka na o tobi ko a bè o di a ka dunanw
ma. a ko ee faamatò sa wo! dumunni ka dèsè i bolo fo e tè se ka dumunni di i ka
dunanw ma. i tè nin jègè minè, i ka a tobi ka a di u ma ? o ye o jègè minè ka o
tobi. u tilalen minkè, a ye i sigi ka kasi. o ko mun kèra ? n sòn n na jègè la,
n sòn n na jègè la, faama, faama, n na jègè to n bolo n bòra n na jègè le kògòji
kògòji, n na kògò to n bolo n bòra kògò le julaba, julaba, n na lògò to n bolo n
bòra lògò le genju, genju, n na tulu to n bolo n bòra tulu le sigosi, sigosi, n
na segi to n bolo n bòra segi le bòtu, bòtu, n na muru to n bolo n bòra muru le
numuden, numuden, n na kònò to n bolo n bòra kònò le n ma, n ma bòra kalakari wo
kalakari. faama fana o kòntanna a kòrò sa, ka muso di a ma ka fèn bèè di a ma,
ka a muso pari, ka a yèlèn so nyumanba kan, ka a bila ka taga u ka dugu la. a
tagara se a ka kòròkè sigilen ma ko n kòrò! ko naamu! ko e ma a fò ko kònònin te
muso sòrò, kònònin te muso sòrò ? ko wa ne ye muso sòrò, a filè! kòròkè tununna
dugu jukòrò, hali sini a ma ye. n ye o ta yòrò min, n ye o bila yen. CÈNIN
KEGUNMAN nsiirinin, nsiirinin ko muso kònòma dò tun tagara lògònyiniyòrò. a ye
lògò nyini, a ye lògò caman nyini ka a bila. a ma se ka i yèrè nyun. den min bè
a kònò, a ko: n na, ne wolo, ko ne bè e nyun. ko : hén, den min kumana, a be a
ba kònò, ko o tè se ka i yèrè wolowolo wa ? a ye i yèrè wolowolo. ko: n na, ko
ne kun li ! ko den min sera ka i yèrè wolowolo, ko e tè se ka i kun li wa ? a ye
i yèrè kun li. ko n na, ko n tògò la ! ko den min sera ka a kun li, ko e tè se
ka a tògò la? a ye a tògò la ko n tògò ye Barawulenin ye. a ye bamuso nyun. o
tagara. u tagara se so kònò minkè, a kòròkèw ko, ko u bè taga sunguruntigèyòrò.
a tagara ni a ye. a kòròkè ko ni a tagara, ko o bè a bugò. a banna, ka tugun o
kò. a kòròkèw ye a bugò ka segin. a ye i yèrè yèlèma ka kè muru nyumannin dò ye
a kòròkèw nyè. a kòròkèw tagara, ko e, ni a ye a sòrò an dògònin Dawuda yèrè tun
bè yan, ko an tun bè nin di a ma wa ? ko e, ko ale yèrè don ! o ye a bugò bilen
ka segin. a tagara à yèrè kè dulòki nyumannin dò ye o nyèfè tugun. ko ni a ye a
sòrò, an dògònin Dawuda yèrè tun bè yan, ko an tun bè nin di a ma wa ? ko ale
yèrè don ! a ye a bugò. a ye i yèrè kè limògò ye ka tugun o kò. o tagara se
kungo kònò. su kora o la, o ko : ni o ko ko o bè taga nyè fè, warabaw bè o dun,
ni o ko ko o bè segin kò fè, warabaw bè o dun. ni o ko ko o bè don subagamuso fè
yen, subagamuso fana bè o dun. Dawuda sinna ka i yèrè yèlèma ka i kè a nò la, ko
aw tun ma à fò ko ne ka segin wa ? ko ayiwa ! an ka don subagamuso nin fè,
subagamuso nin tè se ka foyi kè an na. o donna. subagamuso nin ye layòrò di o
ma. o lara. subagamuso nin ye a ka muru ta ta ta ta ta ne ye a da gè! na ne ye n
ka mògòfagamurunin da gè. Dawuda ko : en, en, en, a da gè! e diye n yèrè ta minè
ka a da gè yan ko e, ko ale bilen ma sunògò ? a ye a sòrò den saba tun bè
subagamuso nin yèrè fè. ko e bamuso tun bè to ka mun di a ma, e diye sunògò ? ko
a tun bè to ka to nyumannin tobi ka a di ne ma n diye sunògò. a ye to nyumannin
tobi ka a di a ma. a ye o dun. a lara. subagamuso nin ye muru ta tugun kò ! ta
ta ta ta ne ye a da gè! na, ne ye mògòfagamurunin da gè. Dawuda ko : en, en, en,
a da gè! e diye n yèrè ta minè ka a da gè yan. ko e, ko ale bilen ma sunògò ? ko
ne ma sunògò koyi. ko e bamuso tun bè to ka mun di e ma, e diye sunògò ? ko a
tun bè taga kò la ka taga segi ta ka o fa ji la. o nana o kè ka ne ko n diye
sunògò. subagamuso nin tagara, a tagara kò la, a ye segi ta ka taga kò la, ka
taga a fa, ji bònna ka taga a fa, ji bònna. Dawuda yèrè kòròtòra a la, a yèrè
tagara a nòfè ko ale bilen ma se ka a fa ? ko onhòn ! a ye segi minè ka a fa.
hali ji kelen ma toni diye a bòn a nò na ko a fa! ko e bèna ne sòrò so kònò.
subagamuso nin mana a fò ko a bè a fa, a bèè bònna. Dawuda yèrè tagara ka taga a
yèrè ka finiw ni a kòròkèw taw ta, ka o don subagamuso nin taw la. subagamuso
nin kòròtòra ka na. a nana ko : ta ta ta ta, n ye a da gè ! na, ne ye
mògòfagamurunin da gè! mògò ma kuma, a ye a fò bilen : ta ta ta ta, n ye a da gè
! na, ne ye mògòfagamurunin da gè. a sinna ka wuli, ka a den bèè kantigè. dugu
jèra, Dawuda yèrè wulila ko woo ko e ye e denw faga ! Dawuda ye a kòròkèw ni a
yèrè kè fònyòn ye, diye wuli ka taga. subagamuso nin ma don a bè a ta sara cogo
min, a ye i yèrè kè Dawuda ka kòròkè ka sungurun nyumannin ye. a tagara sa. su
kora subagamuso nin tagara a donna Dawuda la kòròkè ka so kònò a ye baro kè.
Dawuda ka kòròkè nana sunògò a ye Dawuda ka kòròkè nyèkili fila bò ka taga ni a
ye. a bamuso ko a ka taga a nyini, ko a ka taga nyèkili fila nyini ka na. Dawuda
tagara. o ye a sòrò subagamuso nin den dò a tun furulen bè duguba dò la. a den
kelen bè yen. a ye i yèrè yèlèma ka kè o den ye diye taga subagamuso nin nòfè.
ko e ko nyèko bè n cè la ko a nyèkili fila man nyi ko ne bèna nyèkili fila nyini
e fè ! ko e ko nyèkili fila tun bè ne fè wa ? ko a ye o minè. a ye nyèkili fila
ta, diye sin ka yèlèma ka kè bèlènin ye. ko ne Dawuda yèrè don diye boli.
subagamuso nin ma don a bè o cògò min na tugun. a ye i yèrè kè lemurusun
nyumannin dò ye Dawuda ka so kònò. cènin fila tagara yèlèn o la. o tagara o fò o
cènin fila bamuso fè, ko e ma ye ko a denw bè yèlèn na lemurusun na ? ko
lemurusun nin tè lemurusun ye, ko subaga don ! o kèra dòròn, yirisun wulila ni
cènin fila ye. subagamuso nin ka saga tun tununnen bè. Dawuda yèrè tagara ka i
yèlèma ka kè saganin dò ye ka taga. ko e ko n na saganin nana bi wa ? ko ònhòn !
ko ni e dun ma cènin fila bila n kò ka kè n gèn ye, ne bèna tunun bilen tugun. a
ye cènin fila bila a kò, o ye a gèn. a sinna ka cènin fila yèlèma ka kè fònyòn
ye diye boli. ko woo ko ne Dawuda yèrè don. a ma a don a bè a kè cogoya min na.
a tagara i yèrè ke kòba ye. Dawuda bamuso tagara finiko kè o la. Dawuda nana, ko
n na, ko e kana kè finiko ye nin da dè! ko nin tè ji ye, ko bò yen sa! e ma wolo
ban ji nin bè yan ! ko aw! o ye a sòrò subagamuso nin nyèkili fila tun be ji la.
Dawuda tagara foronto si diye o fili subagamuso nin nyèkili la. subagamuso sinna
ka a fò ko è e ka subagaya ka jugu ni ne ta ye ! diye sa. a banna. AMADU TARA n
ye n ka nsiirin nin da Amadu Tara la. jamanatigi dò tun bè yen, muso kònòntò de
tun bè a fè. muso kònòntò bèè ye denkè kelen kelen wolo a ye. a denkè kelen
kelen bèè fana tògò ye ko Amadu. Amadu ninw, u ba tògò de tun bè da u kan ka u
bò nyògòn na. Amadu bèè ncinin tun ye denkè ninw bèè la dògònin o de tun ye
Amadu Tara ye o tun ye jamanatigi nin ka taramuso den ye. jamanatigi nana bana a
banana kosèbè fo ka a da so kònò yen. a ye san caman kè, a tè taga yòrò si fo
den ninw bèè nana kè kamalenkòrò ye. u ye furaw bèè kè, a ma se ka kènèya. bòn,
denkè ninw tagara mògò nyini, mògò min bè se ka na a lajè, ni o ye a sòrò a bè
sa wa a bè kènèya bana nin na. cènin nana, a ye cèkòròba filè, a ye a fò u ye ko
cèkòròba nin ko kòni, ko a ka bana nin juguyalen bè cogo min na, ko fèn kelen
dòròn de bè se ka sòrò min bè se ka a kisi. ko ni o kòni sòròla ka di a ma ko a
bè kisi, ko mè ni o ma sòrò a ka gèlèn a ka balo. ko fèn dò fana a sòròla a ka
gèlèn kosèbè. o tuma na, a ye fura nin sòròcogo fò cèkòròba ye ko a bè sòrò ko
ba dò de bè yen, ko jinèw ka ba do, ko dan tè ba nin na, ko mògò tè a fòlòyòrò
ye, i bè taama fo ka sègèn, abada i tè a danyòrò ye ko o ba nin cèmancè la, ko
jirisun nin bè yen. ko ni i sera ka jiri nin bulu sòrò ka na ni a ye, ko
cèkòròba bè se ka furakè o la. o tuma na cèkòròba fana ko ni Ala sònna ko ale ko
ni o kòni bè a furakè ko o tuma na ko ale be kènèya ni Ala sònna. o tuma na a ye
denkè ninw bèè, a ye a denkè kònòntò ninw bèè wele ka u sigi ka kuma u fè. ko u
ye mògò nyini a ye, min bè a furakè sisan ko cè ye furakèli cogoya bèè fò, ko
fura nin sòrò ka gèlèn ko epi ko ni o ye a sòrò u ye ale den de ye, ni min bè sa
de furanyini fè a ka sa nin min bè balo o ka balo ko u kònòntò bèè ka taga fura
nin nyini, ko u kònòntò bèè ka taga ko nin min seginna ka a sòrò fura ma na, ko
a bè o den nin haramuya ka o gèn, ka a bè a ba fana gèn ko u ka a filè u yèrè ni
min ma sòn fana ko a bè o gèn, o ni a ba bèè. o tuma den ninw bèè yèlènna u ka
so kan, ka u ka tamaw ni u ka minènw ta. u tagara, u tagara furanyiniyòrò la.
Amadu Tara ma taga o tagara bò a ba kan, ka taga kuma nyèfò a ba ye. ba fana ye
kòòrimugu dò dila ka a di a ma, ko u ka taga nyògòn fè, ko ni u sera yòrò la, ko
ni u sera sira fila bènyòrò, ko a ka kòòri nin bila yen ko ka a lajè, ko ni
kòòrimugu mana taga sira min fè, a ka taga o sira fè, ko o tuma ko a bè taga ko
a ka taga o sira fè. u tagara, Amadu Tara tagara fo a kunna tòw la minkè, u sera
sira fila sirafara yòrò nin na dòròn, a jòra ka bò a ka so kan, komi i n'a sòrò
a bè nyègènè kè. tòw tagara dòònin dòròn, o tuma a ye kòòrimugu nin bila.
kòòrimugu nin tagara sira min fè, o ni a kòròkèw tagara sira min fè, o tè kelen
ye. a kelen tagara o sira fè. a tagara, a tagara, a ye tile caman taama, a tè
bèn ni mògò ye, a tè dugu ye, a tè foyi ye kungo kolon gansan gansan. a bè taga
fo a tagara se ba belebele nin ma. a sera yen fana, jiri tè yen, foyi tè yen, ba
nin gansan i bè o dòròn de ye. o tuma na, ni a ka so sera yen, a jiginna. a
jiginna dòròn, sègè dò nana ka na i jò a kòrò ka a yèrè kè mògò ye ka kuma a fè,
ko a ka so di a ma. a fana ye a ka so nin di sègè nin ma sègèn sinna ka so nin
kunun. ko Amadu Tara ka yèlèn a kan. a ye Amadu Tara tagayòrò nyininkali kè.
Amadu Tara ye a ka taamakun bèè nyèfò a ye. o tuma na, a ko Amadu Tara ka yèlèn
a kan, ko a bè taga o bila o jiri nin sanfè. a yèlènna a kan, a tagara ni a ye
ka taga a sigi jirisun nin sanfè. u sera fo dugutilama fè kabiri sògòma fo
fajiri fè dè u sera jiri nin yòrò la. a ye Amadu Tara sigi yen. bòn a ye a fò a
ye ko a bè na sani dugu ka jè, ko a bèna a ta ko ka a segin, ko ni a ma a sòrò
yen o la sa, ko o tuma na ko a tè se ka taga ni a ye, ko a tè se ka segin tugun.
Amadu Tara fana ko ni Ala sònna a ma ko a bè a sòrò yen. a ye Amadu Tara sigi
yen minkè, sègè tagara dòròn. jinèmusonin dò nana Amadu Tara sòrò jiri sanfè. o
ye a sòrò, Amadu Tara ye jiri nin a bulu kònòntò kari, a yèrè kelen, a kòròkèw
ninw fana bèe kelen kelen. o tuma na, jinèmuso nana. jinèmuso ye Amadu Tara
nyininka ko a nana mun kè jiri nin kan ? a ye a fò a ye ko a nana fura nyini ko
a bè taga a fa furakè ni a ye, ko a bòra fo hadamadenyòrò de la ko, ka na
yanninnò fura nin nyinini kama. jinè ye a nyininka a sera jiri nin kan cogo min
na. a ye o fana cogoya nyèfò jinèmuso nin ye. o tuma, jinèmusonin fana ye a fò a
ye ko a ka na ko u ka taga a ka so ko, a bè taga dumuni di a ma. jinèmuso nin
tagara ni a ye o la u ka jinèdugu la, a tagara dumuni di a ma, ka a bonyè
kosèbè, ka a fò cènin ye ko ni cè nin bè a fè ka a furu ko ale bè Amadu Tara fè.
Amadu Tara fana ko ko a bè a fè. o tuma na, u ye u ka furu siri o surò la. o ye
a sòrò jinèdennin fana tun ye jinè ninw ka jamanatigi den de ye a tògò de ye ko
Mayimuna. bòn, u ye a ka furu siri o surò la. sani dugu ka jè minkè, cè ye a fò
Mayimuna ye ko a bè segin sani dugujè, ko sègè ka kan ka na a nòfè. o tuma na,
jinèmusonin seginna ni a ye ka na a sigi jiri nin kan ka a sigi kan. sani a ka
segin ni a ye, a ye Amadu Tara ka fènkè, a taamana ni minw bèè ye, muru ni tama
ninw bèè, a ye bèè minè Amadu Tara bolo ka o bila yen, ka tila ka kurakura di a
ma minw nyògòn tè mògò si bolo nyumannyuman minw nyògòn ma deli ka ye fòlò. a ye
o di a ma. a nana ni Amadu Tara ye ka a sigi jiri kan. fajiri selen è ! sègè
nana Amadu Tara nò fè, sègè nana Amadu Tara nò fè ka taga ni a ye ka taga a sigi
kòfèla yen, ba kòfè yen ka sòrò ka a ka so yèlèma ka a di a ma. Amadu Tara
yèlènna a ka so kan. a tagara, a tagara fo a sera sirafarayòrò nin na, fo a sera
sirafarayòrò nin na, a korokè ninw tagara sira min fè. o tuma na, a tèmèna sira
fè ka taga korokè ninw nyini, a kelen kana taga so, fa ka dimi korokèw kòrò. a
tagara kòròkè ninw yòrò nyini, yala a bè se ka kelen kelen di u ma, u ka segin
nyògòn fè ka na u fa bara. a tagara, a sera dugu fòlò dò la, u ye a fò ko ko u
tèmèna o dugu kan. a tagara dugu filanan dò la, a ye u nyininkali kè yen. u ye a
fò ko ko u bè yen, ko mè ko u bèè bè kaso la. o tuma na, u donna kaso la min
fana kama u ye o nyèfo Amadu Tara ye ko u nana muso nyini dè, ko u nana muso
nyini dè, ko muso nin dun, ko ni cè o cè tagara a nyini, è è ko u ka jamanatigi
denmuso don, ko ni cè o cè ye a nyini, ko ni i ko ma diya muso nin dòròn, ko u
bè i minè ka i kè u ka jòn de ye. ko Amadu seegin nin bèè tagara dennin nyini,
ko a ma sòn u si la, ko u bèe kèra u ka jòn ye. Amadu Tara fana ko ko ale fana
tè se ka segin, ko o tuma ko ale fana bè kè jòn ye. ko barisa ko ale tèna segin
ka a kòròkèw to, ko a fana bè taga dennin nyini, o fana ka fara u kan. Amadu
Tara tagara, bèè ye Amadu Tara deli ko a kana taga, ko ni o tè, ko a tè segin a
faso la tuguni. a ko abada ko fo ale ka taga, ko ko ni a kòròkèw sara yòrò min,
ko a bè sa yen. a tagara jamanatigi nin ka so, a tagara denmuso nyini.
jamanatigi ye a fò a ye, ko ayiwa, ko i kana taga, ni i tagara, ni a tè i fè, i
bè to yan dè. cènin ko ko a ! ko ale ko a bè to yan, ko ale kòni bè dennin fè,
ko a bè taga a furu fana, ko a bè taga a nyini ka a furu. o tuma na, a tagara u
ye a jira dennin na, u tagara dennin ka so jira a la. o ye a sòrò dennin tagara
a ko, dennin nana Amadu Tara sigilen sòrò dòròn a sinna ka a fò ko a bè cè min
nyini, ko kabini a ye sigi nin bèè kè a ma a furu, ko o ye nin cè nin de ye, ko
a bè nin cè nin de fè. a sinna ka taga jamanatigi wele ka Amadu Tara jira a la,
ko bòn ko a denmuso ko ko a bè nin de fè, ko u bè furu siri. Amadu Tara fana ko
ko a ka furu tè se ka siri, ko fo a kòròkè minw bè yan ko fo olu ka na, ko ale
dun ye a mèn, ko kòròkè ninw kèra jòn ye yan. o tuma a ye kòròkè ninw tògò fò, o
ye a sòrò kòròkè ninw bèè kèra sagagènnaw ni bagènnaw ye. u tagara u nyini kungo
kònò, ka na ni u seegin bèè ye o tuma na ka na furu siri. o bannen kò ko u bè
taga, ko Amadu Tara bè na so minkè, Amadu Tara fana ko ko ale tè se ka na, ko fo
ni a ni a kòròw nana nyògòn fè. o kama, u ye kòròkè seegin fana bèè bila ka u
bèè bò jònya la, u ni Amadu Tara u nana so. Amadu Tara fana ko ko u bòra so, ko
u bè na fura nyini, ka taga a di u fa ma dè ko komi fura sòròla ko u bè taga ni
o ye fòlò, ko aprè ko a bè segin ka na a muso fè. a ye o nyini muso nin fè, muso
sònna. o tuma a ni a kòròkè seegin bèè ye sira minè ko u bè taga u fa bara, fo u
selen kungokolonba kònò, o ye a sòrò kòlòn dò bè yen. kòròkè ninw ko ko minnògò
bè u la, jaa u tun bè a fè ka Amadu Tara faga dè, u tè a fè a ka se so yen. u
selen kòlònba nin na dòròn, u ko ko minnògò bè u la. u tagara yenninnò. bòn,
minèn tè u bolo ji bè soli cogoya min na, fosi fosi. Amadu Tara fana ye a fò u
ye, u ko komi Amadu Tara ye dògònin ye, ko u bè o lajigin kòlòn kònò, ka ji soli
ka a di u ma ko ni o sera ka ji soli ka a di u ma, ko u bè a labò ko u bè u min
ko o tuma, ko u bè tagaAmadu Tara fana ma sòn ka u sòsò. u ye a lajigin kòlòn
kònò dòròn, u bèè bolila ka taga ka a to ka a ka so siri jiri la yen ka taga. u
tagara, u tagara fo u sera u ka dugu la, ka taga fura nin di u fa ma, ka a fò
Amadu Tara kòni kabini o bòra yan, ko o farala ko o tagara muso nyini dè, ko u
ma a tagafan si dòn. jamanatigi nin fana kènèyalen, a ye Amadu Tara ba furu sa,
ka a gèn ka bò dugu yòrò bèè la fo ka taga a bila kungokolon kònò, ko mògò si
kana se a bara yen, ko mògò si kana se a filè yen, ko hali dugumògò si. ni a ye
min sen ye yen ko o bè faga. Amadu Tara tora kòlòn kònò yen fo a bè nyini ka na
sa sagagènna dòw tagara bò a kan kòlòn kònò. olu tun tagara ji nyini ka a di u
ka sagaw ma. olu ka sòrò ka Amadu labò. u ye a labò minkè, ale fana ka sòrò ka
yèlèn a ka so kan. a bè na minkè dòròn kungo kònò, a sera ka bugu dò ye yen
dugutilama fè yen. a ye bugu dò ye yen, a jiginna ka taga, a ye tasuma mènèmènè
ye o buguda la, a tagara o fan fè, ko a bè taga o tigi lajè dòròn, a nana a sòrò
a ba de don. o tuma a ba fana ye a kunbèn, ko a kana se dugu kònò yen dè, ko ni
a sera yen, ko a fa bè a faga, ko a fa ye a gèn dè, ko barisa a ma taga fura
nyini ka na di a fa ma. Amadu Tara fana ye kuma cogoya bèè nyèfò a ba ye, o tuma
na a tora yen. Amadu Tara terikè sèbè minw tun bè u ka dugu la, olu tun bè to ka
u dogo, ka na dumuni di ba nin ma dugutilama fè. mògò si tè bò a kalama. olu
nalen ni dumunni ye, olu ye Amadu Tara sòrò yen. Amadu Tara ye kuma nyèfò olu
fana ye, u ka sòrò ka taga u ka dugu. Amadu Tara terikè sèbè, o ka jeli nyuman
minw bèè bè yen, ni a bè sòn olu ka kuma ma, u tagara olu deli ka kuma nin
cogoya bèè fò olu ye, ko u ka taga a fò Amadu Tara fa ye, ko Amadu Tara bè yafa
nyini a fa fè, a bè nyini a fè u ka nyògòn ye, a ka kuma kelen dòròn fò a ye, ko
o tuma na, ko o bè diya a ye kosèbè. o tuma na jeli ninw fana tagara, a bè sòn
jeli min ka kuma ka tèmèn bèè kan, o tagara ka taga kuma nyèfò a fè, fa fana
sònna ko a ka na u ka kuma. o tuma na, a nana, a ye a ka kuma fò a ye. fa ma da
a la. bòn, a seginna ka taga a ba fè, fo jinèmuso min ni Amadu Tara furula u ka
jinèdugu la, jinèmuso nin nana ka na a nyini u ka dugu la. jinèmuso nin nana
dòròn, Amadu Tara kòròkè ninw bèè, Amadu Tara kòròkè seegin ninw bèè wulila ka
jò jinèmuso nin kama sisan kòni, ko u bè na jinèmuso nin furu jinèmusonin fana
tagara, ko a bè jamanatigi de nyini ko ka a ye, a tagara a fè yen ka a fò a ye
ko ale ko ale furula dò de ma u ka jinèdugu yenninnò ko o tògò ye Amadu Tara, ko
o tigi tun tagara fura nyini, ko ka na a di a fa de ma, ko a ye fura sòrò, ko a
nana ko ale nana o tigi de nyini sisanninnò. fa ka sòrò ka da a la, u tagara ci
sama Amadu Tara ma. Amadu Tara nana. o tuma a ni jinèmuso furula nyògòn ma. fa
ka sòrò ka jama bèè sigi ka denkè seegin ninw ka u ka nkalon sigi u kun, ka sòrò
ka u bèè faga, ka denkè seegin ninw bèè faga. o tuma na, Amadu Tara kelen tora a
fa bolo. u ba ninw fana bèè furu sara. nsiirin nin banna. NAMARAMATU DENIN
KAROGÈLÈN nsiirinin, nsiirinin ko dennin dò bè yen ko a tògò ye Namaramatu ye. a
bamuso ye a fò ko a ka taga a fakè wele ka na. a fakè tògò ye Nònsi ye. a tagara
ko baba, ko e ka na dumunni kè. ko fònhòn ! ko e na dumunni kè ! ko fònhòn ! a
tagara a fò a bamuso ye ko ne ye baba wele, o ko fònhòn ! a ye a fò ko sisan ni
n tagara bilen tugun, ni n ye baba wele, ni a ko fònhòn, ne bè baba bugò ! a
tagara ko baba, e na dumunni kè ! a ko fònhòn ! ko e na dumunni kè ! a ko fònhòn
! a bilen bolila ka na a fò a bamuso fè, a ye muruda ge ka a don a yèrè kun. ko
ni baba ye a fò bilen tugun fònhòn, ko ale bè baba kun tigè ! a ko baba, na
dumunni kè ! a ko fònhòn ! baba, na dumunni kè ! a ko fònhòn ! a ye baba kunkolo
tigè. bamuso fana ko ko ale bè kuma, a ye bamuso sin kelen tigè ka boli ka boli
ka taga bèn ni fyèntò dò ye ka o ka bere minè, ka taga o jigin kòlòn kònò ka
taga bèn ni fulakè dò ye, ka a fò : fulakè, n bè misiw gèn ! ka kè fulakè ka
misiw gèn ye. fulakè nana sunògò. a ye fulakè ka misiw nyèdenw bèè bò ka taga a
balabala, diye na a fò : fulakè, e ma èndutigènankuru ye ? èndutigènankuruw ? an
be èndutigènankuru dun bi ! fulakè ye a ka misiw nyèdenw dun ka ban tuma min de,
misiw o ye nyògòn tuntun. fulakè ye Namaramatu gèn ka a gèn ka a gèn. Namaramatu
tagara don numunkè dò fè, ko e ma a ye fulakè nin bè n gèn wa ? ko ne bèna don e
ka aprantiya la ka na e ka fènw kè. e ma a ye fulakè nin bè n gèn wa ? ko fulakè
ka se yan bayi, ko ale be nègè bilen ka o turun fulakè la. fulakè bolila. a nana
sa ko e bè se ka i yèrè lafyè sisan ! a ko ònhòn ! numukè lara sa ka la ka kili
bò. a ye nègè bilen ka a bilen ka a bilen, ka a turun numunkèkili la. numunkè ye
a gèn ka a gèn, ka fò ko : Namaramatu le, ele tògò Namaramatu !
bamusosinkelentigè, ele tògò Namaramatu ! fyèntòjigin kòlòn na, ele tògò
Namaramatu ! numunkèkàkilitigè, ele tògò Namaramatu ! Namaramatu le, ele tògò
Namaramatu. a tagara dugukònòmògò dò fè ko kònò dò bè yen, ko la o la, su fè, a
bè na ko, su tè ko, dugu tè gè. a ko mun ? su tè ko, dugu tè gè ? ko bòn, an be
a ye ! a lara sa. kònòba nin nana. kònòba kunkolo ye woro ye, Namaramatu kunkolo
ye wolonfila ye, kònòba nana : kònòba be dugu min na, su tè ko, dugu tè gè.
Namaramatu ye a fò wiyan wiyan wiyan ! kònòba nana kè da kunna, ko waaah ka kògò
syèn ka jigin. kònòba bilen ye a fò : kònòba be dugu min na, su tè ko, dugu tè
gè. - wiyan wiyan wiyan ! a nana don Namaramatu kan ka sigi a kan, a bilen ye a
fò : kònòba be dugu min na, su tè ko, dugu tè gè. - wiyan wiyan wiyan ! a ye
Namaramatu kunkolo tigè, Namaramatu ye a kunkolo tigè, a ye Namaramatu kunkolo
tigè, Namaramatu ye a kunkolo tigè, a ye Namaramatu kunkolo tigè, Namaramatu ye
a kunkolo tigè, a ye Namaramatu kunkolo tigè, Namaramatu ye a kunkolo tigè,
Namaramatu ta tora saba. kònòba ta tora fila. a ye a fò : kònòba bè dugu min na,
su tè ko, dugu te gè : Namaramatu ye a fò : - wiyan wiyan wiyan ! - kònòba bè
dugu min na, su tè ko, dugu tè gè. - wiyan wiyan wiyan! a ye Namaramatu kunkolo
tigè, Namaramatu ye a kunkolo tige. Namaramatu ta tora fila, a ta tora kelen. a
ye a fò kònòba bè dugu min na, su tè ko, dugu tè gè. - wiyan wiyan wiyan! a ye
Namaramatu ta tigè, Namaramatu ye a ta tigè. a ye kònòba nin faga. Namaramatu ta
tora kelen ye. dugu gèra. o ye a fò jòn le ye kònòba nin faga, bèè jèra ka a fò
ko Namaramatu don ! Namaramatu bolila ka boli ka taga a yèrè kun fè. n ye
nsiirinin sòrò yòrò min, n ye a bila yen. ALA ANI SONSANNIN ayiwa, ntalen. n ye
a da nin de la. sonsannin ani wòlò u tagara a fò Mangala ye ko Mangala ka
kengunya di u ma. Mangala ye i kanto a ko baasi tè a ko n ye a mèn. a ko aw bè
fèèrè kè, aw bè na ni mininyan nyanama ye, aw bè na ni siginònòkènè ye, aw bè na
ni limògòbarafa ye, aw bè na ni sosobarafa ye ni aw ye o kè, aw bè na ni suruku
nyanama ye. ni aw ye o kè tuma min, n bè kegunya n bè dò fara aw ka kegunya kan.
sonsannin tagara. a ye bara ta. a tagara sigi ma, ko nin bè a fa, nin tè a fa,
nin bè a fa, nin tè a fa ! sigi ye i kanto ko mun don ? a ko : òn ko ni n ye i
sin kelen biri nin na, o tè ne ka bara fa. a ko i lò dè ! a ye sin kelen biri.
bara fara. a ye o da tugun. a ye o da tugun. limògòw ye i kanto ko kòrò San, an
bè mun nyògòn sòsò ? a ko bara nin ko ko ni aw donna a kònò, ko aw tè a fa. u
donna a kònò mètèmètè mètèmètè a ye o datugun mènèku ! a tèmèna, a tagara sosow
la. a ko nin bè a fa, nin tè a fa, nin bè a fa, nin tè a fa ! sosow ye i kanto
ko e kòrò San ko a dun kèra cògò di ? a ko bara nin de ko ni aw donna a kònò, ko
aw tè a fa. ko ayiwa, ko an be a mafilè ! u donna a kònò, u ye bara fa. a ye o
da tugun mènèku ! a tagara, a ye bere janba tigè a tagara mininyan kan, mininyan
ye i kanto ko e ko a dun kèra cogo di ? a ko nin bere ye i kanto ko e mana i
suma nin bereke nin ma, ko ale be janya i ye ! a ko an ka an suma ! mininyan ye
i la bere fè yòrò min, a ye a ni bere siri kòrr ! a ye o fana ta, a ye o doni. o
bèè fèn kelen, a nana suruku ma. suruku ye i kanto ko e dun ni nin bèè bè taga
min ? a ko an bè taga. ni i be se, n bè yèlèn i kan ni n ka minanw, i be taga n
danda, an be taga. u ye turaba dò de faga. an bè taga ka taga a sogo dun sa. a
ko hèn ? a ko yo ! a ko ayiwa, n bè taga i nòfè. a ko n be yèlèn i kan a ko
ònhòn, i bè yèlèn n kan ! òn ! sonsan ye i pan ka i fili surukukò rò, ka karafè
don a da la. a ye nugurè sigi tuma min, u bè tagalen, a ko : Mama Ngala ko ko n
ka a sanba siginònòkènè dò. siginònòkènè dò filè ti, nyamògòsanba ! Mama Ngala
ko ko n ka a sanba limògòbarafa. limògòbarafa dè filè ti, nyamògòsanba ! Mama
Ngala ko ko n ka a sanba sosobarafa. sosobarafa filè ti, nyamògòsanba ! Mama
Ngala ko ko n ka a sanba mininyan kènè dò. mininyan kènè dò filè ti,
nyamògòsanba ! Mama Ngala ko ko n ka a sanba unhun kèndè dò. unhun kènè dò filè
ti, nyamògòsanba! e! Suruku ko a ko e dògò San! ko unhun kènè dò! a ko i bè fèn
bè latila fo unhun kènè dò! unhun kènè dò dibilen bè n nyèkòrò de! a ko munna? i
tè! a ko na, awwa! u tagara ka taga fo u sera Ala wutala ma a ko: Mama Ngala ko
ko n ka a sanba siginònò kènè dò siginònòkènè dò filè ti, nyamògòsanba! Mama
Ngala ko ko n ka a sanba limògòbatafa. limògòbatafa dò filè ti, nyamògòsanba!
Mama Ngala ko ko n ka a sanba sosobatafa. sosobatafa dò filè ti, nyamògòsanba!
Mama Ngala ko ko n ka a sanba mininyan kènè dò. mininyan kènè dò filè ti,
nyamògòsanba! Mama Ngala ko ko n ka a sanba unhun kènè dò. unhun kènè dò filè
ti, nyamògòsanba! a ye o bè di Mangala ma Ala wutala fana ko a bèe bila yan a ko
boli, i ka taga i biri! sonsannin tagara ka taga i biri. Ala wutala ye fèn
girinba dò bò wuuu! a bè a ci a kòrò yòrò min sonsannin ye i pan ka taga i jò
pak! a ko ònhòn ni ne tun ye kegunya wèrè di i ma i bè n lajigin san fè ne Ala
wutala. n ye a ta yòrò min, n ye a bila yen. 
