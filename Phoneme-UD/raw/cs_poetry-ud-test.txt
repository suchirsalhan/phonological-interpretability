Zakrakoce v hradě vrána, sóvy z křeku následují, povylétla vrána sobě, a sóvy ji
obletují. Povylétla vrána sobě přes temeno černých borů, rozlétla se, usadila
černá na bílou až horu. Krákorala o svém plenu, družkám sovám – o jelenu. Nebyla
však černá vrána a byl vrah to v srdci černý, a sbor sóv – roj zbojců krutých, v
temnu, v loupežích mu věrný. A byl jelen národ tichý: písním, míru narozený, a
přec pro svou rodnou matku k věčným strastem odsouzený. Že však sám hned
neumíral, ba z zpěvného žítí těšil, musel sám si hrob svůj kopat, – musel: –
anť, že živ, tím zhřešil! Podťata mu lípa svatá, zbledla nadějí mu zoře, a dub
velký zasazen byl na rov mu na Bílé hoře. Sklesl jeden – – zastřela ho i s
národem pranoc čírá, dub však zvlažen slzou sterou šíř a šíř se rozprostírá.
Sletajú se tlupi bystrých krahujcev, ze vša lesa semo na sěn dub; pokrakujú na
dubě všicí: „pade junoše zlobú vraha!“ Junoše plakachu vše děvy. 

Už dvacet let zde bratr k bratru se tulíme a tisknem dlaň, vždy vystaveni bouřím
větrů, před námi stále divá saň. Bijem se v pravo, bijem v levo, až jiskří
našich mečů zář: pro rodné slovo, mluvu matky, pro víru, pravdu, pro oltář. Tak
jako dub, jenž v bouřích stojí nezvrácen v pevných kořenech, vždy hrdý, tvrdý v
tuhém boji – tak, Hospodine, stát nás nech! Nech stát nás mocně, nerozborně,
vždy v lásce svorné, Bože náš! Zde v píli, snaze neúmorné Tvá na severu stojí
stráž! Zde na pozemí maják strmí náš proti vlnám cizoty – než bychom pídi půdy
dali, rač dáme svoje životy. Vždy věrni sobě, věrni Bohu a věrni otců dědictví
zde jako chrabří Chodováci chcem vyčkávat dne vítězství. 

Že nejsem čist, to dobře vím, leč bez hříchu žít neumím. Co mám, to všechno Tobě
dám: Že zcela Tebe uznávám, Tvou moc i Tvoji dobrotu, že vzbudil jsi mne k
životu. A život ten? Jen střída dní, povzletů, pádů, trápení. Nesmírnou touhou
kpředu štván, svědomím stále bičován. Den za dnem jde, drak za drakem, já
všechny přemoh zázrakem. Však vypadám! Meč samý zub, tvář zjizvena, kde chlup,
tam chlup. Až všechny draky posekám, chci přijít k Tobě, nevím kam. Na horu slož
mě zelenou, kde bílé mráčky nebem jdou, kde vidět v dálky kolkolem, co v nebi
je, co dělá zem – kde s výše slunná, zářivá se Tvoje tváře usmívá, kde vidět
světů, věků běh – tam spočinout mě chvíli nech – a až se zpiju zázraky, zas,
Bože, pusť mě – na draky. Hořký je život, těžké svědomí, když věčnost neznáma a
v dálce tmy. O, jediné jen dej mi slyšet slovo: Ego te absolvo! 

Proč musil’s umřít v onom soumraku, jakou to vůlí zlomena tvá vůle, že’s odešel
v den strašných přízraků, kdy příští bylo mnohem dál než Thule? A prapor, který
by si’s viset přál, vlát v triumfu den k slávě rodné země, proč nehlučně a
teskně zapadal do noci, která svírala tvé plémě? Nezměrné hoře nosil den co den,
týden co týden kruté loňské zimy. Do obzoru, jenž všecek zatemněn, bylo ti zříti
zraky hynoucími! Červánky kdybys viděl, jež se rdí, jak zjasnily by poslední
tvou chvíli! Jak vlál by prapor hrdě na žerdi, vzdán větrům, hyna, ale plný
síly! Rozcuchán, jak by letěl prostorem, žehnaje vichrům, které vraždily by.
Praporů tolik, tolik viděl jsem na žerdích tolika. Leč jeden chybí. 

Právě v roce 80 – pamatuji to jak včera – literáti ve Francii počali číst
Baudelaira. Nejsem sice knihomolem, neznám sice, co jsi svrz’ ty, ale zdá se, že
Paul Verlaine měl v tom také svoje prsty. Co chce Paříž, to chce Pán Bůh.
Zřídila se – bída velká! – pro výrobu dekadence u nás v Čechách paralelka. Za
úplňku ztrhaného – abych mluvil prostou řečí – k magii šel smyslnosti rytíř v
sexuelní křeči. Nám nemohou imponovat – o tom nejsou žádné sváry! – lidé s pósou
odlišnosti, lidé bahna, mlhy, páry. Umění se restauruje: rytíř dostává co pro
to. Do „Lumíru “ napsal článek*) Theer – alias Gulon Otto. Vyložil jsem stručně,
jasně – nechci za to žádné věnce! – s důkladností historika vznik a zánik
dekadence. Mohu také udat pramen. Tam se čtenář více doví. Deset let už o tom
píše, pan Vejr v Švandě Dudákovi. 

Co z chaosu vstal svět náš přeubohý, dle představ svých si člověk tvoří bohy.
Zřelť v tučném býku boha, v krokodilu Kdys Kamid, prabydlitel země Nilu. A
Kanobčan ctil v objemném ho džbánu, a chytrý Azték hnět’ ho z marcipánu. A ve
volu, jenž v útrobách byl žhavý, jej Babylonské ondy ctily davy. A Kirina, psa s
jeleními rohy, syn Číny k poctě vřadil mezi bohy. A ve vtělení želvy obrovité
Ind Višnu měl, své božství nad vším skryté. A v tučném kanci, modrém Herlikanu,
ctil Kalmik svého boha, pána pánů. A v rybě – Bajušáku – Kamčadále, a Peršan v
plameni, jenž hořel stále. A German ve vlku, jenž Fenrir zove a zhltne vše, co
chodí, létá, plove. A ve trojhlavém starci šesti zraků jej Slovan ctil a v
hromobitném mraku. A v ženách květných vnad a v zjevech reků lid římský bohy
zřel i národ Řeků. A v beránku a holubici bílé my obraz boží vidíme té chvíle. A
dál a dál, vždy jiným bude videm Bůh časům jinakým a jiným lidem. – Co z chaosu
vstal svět náš přeubohý, dle představ svých si člověk tvoří bohy. Leč onen
Veliký tam v slunném jasu jest nad pomysly božství všech i času. Je v dobru
skryt a ve pravdě a kráse a v útrpnosti na svět usmívá se. 

Měl jsem dítě dcerku zlatou, krásnou jako zoru, s růžným líčkem, s rusou hlavou,
jako kněžku usměvavou vil bělostných čarovného sboru. A já stále hleděl na ni,
vším mně v světě byla, stále krás jsem viděl nových, z jejichž zdrojů
křišťálových duše moje blahou svěžesť pila. A já čekal, že se změní v zář vlas
její rusý, že z ramének jarní chvíle té mé něhyplné víle bílá peruť náhle
vzrůsti musí. Vzrostla, vzrostla, Bože milý, tajemně se chvěla, nezřely jí oči
spráhlé, věděl jsem jen, že mi náhle vzhůru k hvězdám navždy odletěla. Ach, má
zora zapadala v soumrak šipkou z luku, za soumrakem noc juž vstává, a z té noci
smrť mi dává ledovatou, třesoucí se ruku. 

V rudých kdys vlasů záplavě jsem viděl světici. Maria Magdaleno! Zsinalá, v
truchlé póze kajícnice, Nad lebku chýlíš zhubenělá líce... Ale ty oči! oči
smilnící! Ty mluví o jiném: o šatě náhle odervaném A o nahotě s vůní kmínu
dráždivou, O smyslnosti vytrysklé jak purpurový oheň Perversních květů, které
rychle schnou. Ty mluví o vášni, jež sebe zpíjet chtěla, Mladostí údů vyssáta
být prahla, Jež v dusných orgiích klín vonný nabízela A lidmi zhnusena, po samém
Bohu sáhla. Ať nyní oheň v tvářích tvých V ledové tyto růže pohasl, Ať
rozpustilý smích Rty naposledy otřásl, Ať drahokamů ozdoby Spadaly s ňader
Tvých, Ať propadl se v záhrobí Chvějivý těla sníh, Ať v pózu Tebe kající Děs
smrti zlomil zoufalý, Ty oči! oči Tobě zůstaly! Ty oči samice! Ty oči smilnící!
Ale ještě nyní oživuješ na chvíli, Žár bílý kdy se snese na město Oněmlé v
dusnu... V starobných ambitech, kde ztuhlá světic ctnost V škrobených límcích
španělských se vztyčuje, Kde marně Šebestián sličný Kypící nahotu, Drážděné
šípem genitálie ukazuje, Aby sváděl ctnostně odvrácené zraky, Ty potměšilou vlnu
ňader, Tak měkce tajících, teď svůdně rozléváš, Své tělo zase obnažuješ, tolika
tknuté milenci, A dráždíš pletí tolika ústy zlíbanou A klínem, tolika vášněmi
rozrývaným, A očima samice, očima smilnýma. Maria Magdaleno! Ty v rudých vlasů
záplavě, Zsinalá v truchlé póze kajícnice, Zoufalé duše vyslyš modlitbu, Jež
prosí tebe: rozpěň moji krev, Nauč mne hřešit, neřestí jít pevně, Nevěstko –
Světice! Maria Magdaleno! Rozkoše dám tobě jméno teskné, Ať v tiché slávě jako
magický skvost bleskne! Maria Magdaleno! Ať jiné pro ctnost svou, Ty pro hřích
vešla jsi v zář nebeskou! Ať jiné, muži netknuté, jen Věčné lásce byly věrné,
Ty's rozdávala svůdně lásky efemerné, Ty's ožívala znova v dráždivém smyslů
dobrodružství, V bláznovství lehtání, v alarmu vzkypělého mužství. Maria
Magdaleno! Světice smyslnosti žhavé! Patrona lascivorum! Ave! Ave! Ave! 

Zavedla jej vzdušná cesta s lučin, po nichž stýská se mi, a teď bloudí spletí
města, náměstími, ulicemi. Letí, letí, neví kudy, pod ním hučí vírem davy –
venku země plane všudy, jedna zář a květ je smavý. Letí, letí, nikde květu, ani
větve nikde není, kde by ustál ve svém letu, složil křídla v unavení. Umdlévá
již jeho veslo v nehybném a těžkém vzduchu, jakoby sem nezaneslo jaro ani tichou
tuchu. Letí, letí... Z bílé školy školáci se hrnou s křikem, už jej shlídli, ve
svévoli čapky za ním letí mžikem. Děti! Touha vyšší svede, motýl jste, jenž
městem letí, jak jste smutné, jak jste bledé, jak jste chudé, drahé děti! 

A brzy potom to se přihodilo: Vzbouřené kohorty se prohlásily pro Othona, neb
donativ jim slíben. Řím hlučel, tucha příštích událostí šla po ulicích. Starý
císař Galba vsed v zlatá nosítka svá, věře, že řečí, slibem rozbojníky zkrotí, a
dal se nésti přímo v tábor jejich. Však cestou již mu vstříc šli. Nosičové
pustili na zem nosítka a prchli. A vzbouřenci se vrhli na císaře. Chtěl
promluvit pod tasenými meči, sliboval cosi, o Vlasti se zmínil, o dva dny lhůty
prosil. A byl zabit. Na kopí vbodli holou hlavu jeho a v triumfu ji nesli
ulicemi. A za jásotu ulic Otho vešel v císařský palác. Potom bylo ticho. 

Je odpoledne. Došels nahoru a kolem hory. Všude v obzoru hor řetězy. A hory
vstávají zas za nimi a k tobě zírají. Nuž, chutě dál! A jak tu stojí kol, s
vrcholu jedné hned zas na vrchol, a potom k těm, jež v modrém obryse na tebe v
dálce čekat zdají se... A kolik slézt jich Osud dopřeje? Vystoupím ještě?
Odpoledne je... Co nevidět, snad tma tu bude v ráz a k spánku bez procitnutí pak
čas. A kraj ten celý se mnou zapadne a ticho zbude po něm záhadné, a nikdo
nepoví, co za hory já ještě zřel a jaké obzory... 

Dnes vyslovil se. Řekl papa o mě tak horoucně, tak srdečně a skromně, že do
pláče mi bylo. Papa němě mu ruku podávaje hledl ke mně – já vzlykla štěstím –
bylo rozhodnuto. Je ovšem nutno, přečkat bouři tuto, pak za pohody, v čase
bezemračném své hnízdo sobě hezky stavět začnem. A papa míní, že by Richebourg
věru měl vojenskou si zvolit karieru a styky s dvorem, s jmeny slavných zvuků
chce záhy jemu dopomoci k pluku. Můj Armand slouchal, potom za hovoru jsem
cítila však, že stát nechce k dvoru, že služba taká není v jeho chuti a vím, že
už ho nikdo nepřinutí, ba, zdá se, že svým srdcem cele patří k těm šlechticům,
již s národem se bratří, či, jak dí papa, „čiší ideami, jež světla pekel sila
mezi námi;“ tím papa jistě Diderota míní a Voltaira a Rousseaua a jak jiní ti
jmenují se – ovšem podotýkám, že Armand řečí nenarazil nikam, jen já tak
vycítila, papa neví – nač také vzbouzet marně jeho hněvy? Já vím, že Armand za
vším duší stojí, je proto nadějí a vírou mojí a to snad stačí... Matko boží
věčná, ať nad námi tvá milost nekonečná bdí milostivě! Svatá nebes Panno, to
štěstí naše buď Ti odevzdáno, rač prostřít nad ním ten svůj hvězdný plášť – a k
Armandovi budiž vlídna zvlášť! 

Povaha naše záhadně je stkána: Dvé disonančních, rušících se tonů, jež zazní z
každé stránky našich dějin, z našeho šumí národního žití: francouzská
vznětlivost a ruská mlha. Jakby si stiskli Západ kdys a Východ své pravice v nás
ku věčnému spolku, a nechali v nás kus svých sympatií a nechali v nás něco ze
svých povah – my lehkovznětní rychle zaplaneme pro mnohou, třeba ilusorní krásu,
pro mnohé, třeba vybájené dobro, pro mnohé, právě narozené cíle, (v jichž
hledání jsme praví Kolumbové), pro řadu velikých a smělých reform, v něž chceme
obléct celou polokouli – však rázem klesne odkuds ruská mlha, a zapadáme v tupou
resignaci a nemáme než trpkou svoji dumu a žalné stesky, elegické tváře... Pak v
mlhu tu zas padne trochu světla, a hned sty raket září, hraje, hýří náš celý
obzor... A tak balancujem do světla, do tmy po povaze naší... A balancujem se
svou sympatií z Východu v Západ, ze Západu v Východ s chybami obou, ne však
jejich silou... A to je konečně to nejsmutnější... 

Zas přede mnou tajůplný blankyt moře rozepjat, jak rusalky, hybké vlny oblečeny
v bílý šat, ňádra hebká, obnažená, tisknou k sobě roztoužená a v divokém reji
spolu tančí bujnou carmagnolu nad bezednou hlubinou. Zrádný břeh jim z mlžných
skrání trhá závoj z nenadání, než se v pěnu rozplynou. Zlatých rybek četa hravá
víří v tůni bezedné, všude ples a bujná vřava, moře líc tak usměvavá, kam jen
oko dohledne; pod hladinou světelkuje, kadeř medus řasnatá, v bahně krab se
těžký snuje a na korál zavěšuje polyp rámě svalnatá. Jako smavá dětská báje,
silou kouzla tajemnou, modrá hloub’ své všecky taje rozhalila přede mnou –
čarných zjevů pestré roje stíhal jsem jak štěstí svoje; šelest větru zasmušilý,
pěny šum a vlny sten, kolébal mne každou chvíli v nejluznější žití sen.
Naposledy v písek plavý noha moje zapadá, kde paprsek mihotavý smavou perleť
opřádá; co tu škeblí odpočívá, v každou z nich se teskná, snivá vzpomínka má
ukládá. Černá kotev již se zvedá v tmavých plachet zášeru, na dalekém nebi bledá
chví se hvězda – severu. 

Pozdní večer. Dívky pilně předly Hoši v kolo k dívčinám si sedli; Plamen z krbu
smutně k tomu svítil. Pocestný u prostřed síně sedí, Poslouchaje naň čeládka
hledí; Mluvil takto však i tak též cítil: „Hoiho, slyšte! Kteří ještě bdíte,
Dobrý pozor na má slova dejte, Neslýchané, nové věci zvíte! Však jak pravím,
pilně poslouchejte, Neb jak slova jenom vypustíte, Nikdy víc mně neporozumíte.
Vás však, kteří v kobku vaší tmavou Vešli jste, a v lůžku tichém spíte, Nad
jehožto křížek stkví se hlavou, Neprobudiž smích náš ani lkání! Tmavou nocí nade
vámi jen Zavzni moje tiché noční přání: Dobrou noc! tichý sen!!! –“ Pozdní
večer; plamínek se míhá Na krbu, v světnici stíny rodí V spolku s Lůnou; – –
venku hluk se zdvíhá, Mladá chasa hlučné žerty plodí, Nebo čas jest, kde se k
přástvě sbíhá. – Víc a více světnice se plní, Hovor hlučí, kouř se z dýmek vlní;
Při stropu ho plamínku zář zlatí. Starci ještě hlučný hovor vedou, Brzo jeden po
druhém se tratí V tmavou kobku; a co dívky předou, Hoši v hlučné hře a smíchu
dlí: Mnohý stařec v tichém lůžku spí. 

Ve tmách hoří divoké máky a krvavě zardělý měsíc v nesmírném tichu koupá
chvílemi v zálivech mračen svůj kov. Jdou leta umdlená parny života, jdou
hluboko dole... A nad propastmi na tvrdém, kamenném trůně zamračený a nahý sedí
protinožec boha – Jsou zasmušilí básníci s roznícenými zraky: ti v opálové misky
duše své třesavé paprsky života nervózníma dlaněma chytají, a nemocemi věku
pobledlí, přec nové víry Jani Křtitelé jsou a k Němu v sladkém duší přátelství
přivinuli se. Jsou duše vzdorné, velikých moří vlny, pod zázrakem svého slunce
bijící v kameny břehů s palčivou touhou na dně: rozlít nádheru svoji v hýření
nekonečném barev, lesků a vůní v prostoru bez hrází volně, volně, oh, volně! Ti
žhavými zpyšněli boji a nenávist našli u králů a Jemu, prvnímu rebelu, hrdě
říkají: Bratře! Jsou ženy delikátní s milenci subtilními, jsou nyvé páry dítek
Astartiných, jež s kalným leskem nostalgie v oku svá měkká ňadra slunci obnažují
a v divých nocích lásky k Němu Bože! vzdychají. A jiné ženy jsou a jiní muži, z
království bídy smutní poddaní, jimž masky duší život z vosku modeloval a každý
den se rydlem poznamená v tvář jim, kde stopy krve zůstaly po dlaních, v něž
mdloba sklání je. Ti mlčky trpí, mlčky zatínají pěstě a mlčky čekají, jak čeká
velká naděje, a k Němu v duších Otče! volají. – A nad propastmi na tvrdém,
kamenném trůně sedí On, Satan, náruč rozevřená vyhnaným dítkám Evy, oheň
přívětivý v kraji podzimkovém, síla duší, pýcha srdcí lidských, a čeká. Výheň
žhavých jeho zřítelnic plá, maják záchranný, ve tmách země, svadlé pod těžkou
stopou Nazaretského. A on čeká velikým čekáním silných, neboť i jeho koráby
přirazí ku břehům žití a vítězné i polnice jeho zástupů v Kanaán života vtrhnou,
kde nalité hrozny révy pro všechna zardí se ústa na luzích, jež vzkvetou
barvami, jak nepoznala jich země, zkropená rosou volných, širokých nebes, jež
morózní suverén opustil, zahnán radostí lidskou. To bude člověka chvíle
největší. A žena krásná s očima sálajícíma a s ňadry vřelými na Golgatu vystoupí
nahá, květ stylizovaný v melodii žhavou, bílý zázrak v metamorfóze tvarů, a
jemně skloní na ňadra výskající hlavu zkrvavělou Ukřižovaného a ruce trčící do
výše vyčítavě od hřebů osvobodí a tělo sejme z dřeva, jež ztrouchnivělé k nohám
se jí zřítí... Jdou leta umdlená parny života, jdou hluboko dole nad řekou
špíny, zločinů a krve, nad slavobranou pro básníky králů, nad blahoslavením
pokorných a tichých. Však nad propastmi na tvrdém, kamenném trůně zamračený a
nahý čeká protinožec boha. Ve tmách hoří divoké máky a krvavě zardělý měsíc v
nesmírném tichu koupá chvílemi v zálivech mračen svůj kov. 

Rozhučela se Svitava kalná a rozvodněná, že břehy nestačí nikterak špinavě
hnědému proudu. Své jehnědy z vody zdvihají keřiska potopená. Záchvěvy roztávání
vzrušují zmrzlou hroudu. Rozhučela se Svitava kalná a rozvodněná. Je ve vzduchu
naděje plno a cudných paprsků března, jak by mi po boku kráčela s nesmělou
láskou žena, jež tuší, že dnes první prchavé polibky sezná. A před lesů tváří
tichou a jakoby lhostejnou ještě teď vzpomínám si, že včera ve městě, kde
soumrak splýval a ulicemi mrholil prach tesklivého deště, kdes v parku nadobro
setmělém kos roztouženě zpíval – – Starého básníka knihu že opět otvírám, zdá
se, čtu upejpavé sloky, jež nervů nerozdrásají, sentimentální nádech tkví na
jejich nezralé kráse, v unylou mdlobu srdce i mozek uspávají... 

Klidně spi v té hrstce hlíny, samotinká spi tam tiše, s večerními jenom stíny, s
měsícem, když svítí s výše, když už nebdí žádný jiný. Myšlenek ať táhnou roje
přes tvůj hrob jak mraky chladné, ať si slzí v lůžko tvoje, jako s jara deště
padne, nebuďtež tě ani moje, a jak moje nejsou žádné! A když přijdu z ciza kraje
vyplakat rok těžký k tobě, buď ti to, jak květy máje s lípy, jež v tvém kotví
hrobě a jen z něho život ssaje. Jenom chvilku mám tu stání, nevím ani, proč jsem
přišel, ale pod mou horkou skrání jest mi, jak bych dole slyšel to tvé klidné
oddychání. A jestli se nad tvou hlavou sny nějaké ještě vznáší, s upomínkou z
žití mhavou, zdej se ti o lásce naší, a že měkce šel jsem travou. 

MÉ jaro přešlo a léto s ním a vítr duje už na podzim. Z hluboka duje přes pláň i
sráz, v hlasu má smutek a v dechu mráz. Však v duši moji se nevkrádá, tam kvete
čarovná zahrada. Mnohý tak odkvet’ mi v žití stvol, já střádal je všechny, i
slast i bol. Ať v jitru mi lásky, ať na hrobech kvet’, když zvad’, já neuměl naň
zapomnět’. – A vítr-li duje přes pláň i sráz, v mé duši ten každý květ pučí zas.
A voní a rosy se krůpějí stkví – jde přes něj vzpomínek dech májový. A málo kdo
měl jich v svém jaru, to vím, co já květů v duši měl na podzim. 

U babylonských vod jsme truchle sedávali a temný doprovod k úderům srdce hráli.
Pro drobné bolesti jsme drobné verše měli, však žíti, unésti jsme chtěli vesmír
celý. Vše zklamalo. Náš sen mdlá utloukl si křídla, vzruch každý otráven a
vyschla všecka zřídla. Hlas jeden z daleka (tak domov mluvit umí), hlas volá
člověka a člověk porozumí. Kdes na dně duše tvé pohádka dětství dřímá, snad jaro
rozkvetlé, snad zasněžená zima a kraj ten kouzelný, zahrady, vsi a města, tvé
oživuje sny a volá: Zde je cesta. A najdeš písně zas, jež v kolébku ti zpíval
kdys kraje, lidu hlas. A setřeš slzí příval a choré srdce tvé se přivine k své
zemi, ať Londýn hladem řve a zní kletbami všemi. 

Pod horou mou rodnou, na níž leskne chrám se v modrou dál, ač neumělý, klečel s
ženou muž – v té slavněteskné vůkol tiši lesní osamělý. Klečel schýlen, žena
schýleněji pode náhlým srázem strmé hory, v místě, kde jen zřídka kroky znějí,
spíš křik dravců nad smrky a bory. Půlden byl, a z hor se nevyhrnul větřík, na
stromě se nehnul lístek, jak by před číms nepoznaným trnul, zmlk i bzukot včel i
každý svístek. Za to jako oblak tajů plný z horské lučiny, jež plála v zlatě,
vůně stoupala a dlouhé vlny rozlívala vzrušeně a svatě. Výš a výš se rozlívala
sytě, a s ní bor a smrky otvíraly duši vůní naplněnou skrytě; vůní duše své se
rozchvívaly. Šel jsem mimo schýlená ta těla cítě z postav jich, jak odtrhla se
od země v nich duše rozechvělá k Bohu svému, ku tajemné Kráse. Zatím co tam v
chrámě lidé svíce, domky, ruce, nohy z vosku slity v oběť kladli, peněz ještě
více, ti zde dary dražší nesli – city. Prosté city, které slívaly se s vůní
lučin, mechů, smrků, borů a jež beztělesně zdvíhaly se jako píseň vyšších,
čistších tvorů. Tak kdys předek pohan líce smáčel slzami tu, před Sluncem se
koře, an Bůh jeho slunný slavně kráčel nad temena z hořícího moře. Tak kdys
voněly tu smrky, mechy, zmlkal ret a poklekala noha před Krásou, jež utišuje
vzdechy, an kol svět byl plný, plný Boha. A vnuk jeho, pravnuk sterých rodů, jde
jak stín tu, duše jeho v šeru; hledá cestu ku světlému brodu, aby přeplul kalnou
nedůvěru. Hledá souzvuk, lék chce proti jedu, jde jak stín tu, duše jeho v šeře;
úl je, v němž ni bzukotu, ni medu. Z chrámu srdce vypáčeny dvéře. Vyloupena
svatyně, v níž bůže měl – jen pozlátkové – místo Boha. Vyloupena? Kdo tak říci
může? Kdo tak strádání smí zváti mnohá? Očištěna svatyně, v níž bůže měl – jen
pozlátkové – místo Boha; sám je vynes, jasnou vůlí muže, pouta svrhá jeho hruď i
noha. Odhazuje rouhavé ty cety, jež mu farizeji vnesli v nitro; hledá včely,
medné hledá květy, by je v nitro vsadil v rosné jitro, by tam píseň zněla
sladkých květů, za bzukotů čilých píseň dělná – ohlas dechu Ducha širých světů,
duše živá, vroucná, nesmrtelná. 

Dnů čaloun rozvíjí se přede mnou, sám do něho tkám pestré arabesky, myšlének
bájné květy, cit a stesky a touhu k světlu věčnou, tajemnou – a co tak
různobarvý temně svítí, dím k sobě: „Ejhle žití!“ Kde přestanu, tam kouzelnice
Noc začíná tkáti na myšlének stavu, kam nedospěl jsem, jde mi na pomoc, o hvězdy
nebes zloupí vlastní hlavu, k nim rosu dá, co v květinách se třpytí, řkouc tiše:
Ejhle žití! A ráno pak se často divím víc, než Fra Angelico, jenž v ruce schoval
tvář bledou žasem, Madonny když líc mu anděl tajně přes noc domaloval! Z tvé
číše, poesie, musím píti. Kde sen jest, kde jest žití? 

Dlaň, vaše dědy od Jordanských břehů jež vedla k břehům Vltavy a Labe v zlém
dešti urážek a v důtek šlehu, z vás kdysi velkých udělala slabé, ta ruka drtící,
jak žernov těžká, ta trestající ruka Hospodina, jež pálí rýdlem Kaina tam, kde
mešká, by lkala lítost, kde se smála vina, ta ruka, jež nechala věky dštíti
Egyptské rány na váš národ bídný, dnes ještě která jiskru záště nítí, že otráven
je den váš i sen klidný; ta ruka přec jen, i když nejvíc bila, svou lásku
otcovskou vám nezapřela; kdy pohrom, běd se na vás vřava lila, ta ruka bludným
Čechy otevřela. A nechť i neměl proudem dlouhých věků na růžích stláno zde syn
Israele, přec našel časem těchy zde a léku, že mohl z prachu pozvednout skráň
směle. Že mohl říci: „Dýchám zas a žiji, mám druhý Sion, když mi první zbořen,
kde v zemi stejně svaté poesií můž’ v nové odnože můj hnáti kořen!“ Tak zůstali
jste mezi věncem lesů té staré vlasti, v středu žírných luhů i hlučných měst, a
v ústrku a plesu jste přilnuli k nám oddaně druh k druhu. Vždyť poznali jste,
kam jdou naše snahy, že to jen chcem, nad čehož lkáte ztrátou, zvát svými drahé
domoviny prahy, být všady doma palácem i chatou. Vždyť poznali jste, že na
hroudě této, již osud nám dal, s každým chcem se snésti, kdo právo ctí, že
chcem, co dědy seto, by vnukům zrálo v žeň a zdar a štěstí. Vždyť poznali jste,
srdce jako ruku že otvíráme rádi ku objetí všem, kdo chtí s naší písní do
souzvuku a s naším pluhem jednou brázdou spěti. Vždyť poznali jste, lidskost že
tu doma, jen její nepřítel že naším sokem, že „Láska!“ s chvějnýma vždy díme
rtoma a „Pokoj všem a shoda!“ s vlhkým okem. Tak znáte nás, nuž, modlám dejte
cizím již výhost u Labe i u Vltavy, na Sion zapomeňte, na Garizim; vlast všady
je, kde dýše člověk pravý. 

Zas vidím jej, ve božské kráse jak vzpjal se veliký a nah a odbojníku v bleskném
jase jak rázem kůži s těla stáh’. Krev horká vodotryskem blyskla a zlatým
hvězdám ve tvář tryskla a padla nazpět v černý prach. To zasloužil si plným
právem, proč nesmrtelných být chtěl druh? Proč nešel s všedních lidí davem? Proč
srdce svého tajný ruch chtěl v dětské pýše k hvězdám vznésti? Proč promrhal své
lidské štěstí, by potom nad ním smál se bůh? Ó básníku, tys roven jemu! Jak on
vyzýváš bohy v boj, nač toužíš nebes diademu svých ňader snoubit nepokoj? Ó
zapři ten vzlet duše hrdé i pýchu, z lidí, skály tvrdé, chtít pravé lásky
kouzlit zdroj! Však nadarmo! Ty dál se řítíš, tvé vášni malý celý svět, bůh nad
tebou, ty sotva cítíš kyj hromný, jenž tě kácí zpět. Ba ještě jásáš plesnou
mukou pod nesmrtelných těžkou rukou když, ubohý, smíš krvácet! 

Hle, je tak bledá! Oko jasné dříve teď kalí se Jí náhle jemnou mhou a na jednom
tkví místě zádumčivé. – Zda tuší jen na blízku duši mou? O jistě neví, že teď
hledím na Ni a bavím se, jak v mdloby návalu Ji zastih’ anděl spánku, k bledé
skráni jak plíží se Jí zvolna, pomalu. Přivírá víčka; hebkou jejich běh přec zdá
se stále, jak by prosvital těch skrytých očí oheň čaroskvělý a plachou jiskrou
po nich se kmital... Hle, k mladým ňadrum jak Jí hlava klesá vždy níž a níž –
tak útlá fiala se zvolna sklání, když ji v klínu lesa přepadne vichr – aj, teď
povstala! A trhla sebou, vymrštila řasy, dvé sluncí svitlo jako blesk a blesk,
snad zrak bych klopil před těmito jasy, však mlha východu jich mírní lesk. Jak
chce se tvářit silnou, vážnou, chladnou! – že nejsem v této chvíli malířem! – a
sny, jež obletují tvář Jí vnadnou, odhání pryč řas pružným vějířem. – O marně
snu se jako lásce bráníš, Ty vzdorné dítě s duší nevinnou, než pomyslit si
můžeš, mdle juž skláníš Svou nezkušenou hlavu dětinnou! Co ostych platen? Skloň
se, hlavo mladá! ať spánku čaroděj tak jako všem budoucí štěstí z karet svých Ti
hádá – naslouchat budeš ráda slovům těm! A pokud můžeš, věř těm kartám jeho, že
pravdu ví, že božskou pravdu dí a dej Ti bůh, ať ze snu rozkošného ni den ni
člověk Tebe nevzbudí! Zas svírá víčka. Hebkou jejich bělí přec zdá se stále, jak
by prosvital těch skrytých očí oheň čaroskvělý a plachou jiskrou po nich se
kmital. A ku ňadrům Jí zase hlava klesá vždy níž a níž – v tom křísí se vždy zas
v mdlých rozpacích a opěť snivě klesá. – Komu to dítě v náruč padne as? 

Plyň, ó duše, do věčnosti Mezy kůry anjelské! V lůnu věčné blaženosti Utěchy ží
nebeské! Blaze tobě, nevinňátko, Že tvůj outlý zvadnul květ; Blaze tobě,
nemluvňátko, Že tě objal lepší svět. Náš svět*) rodí pouhou marnost, Plodí
mnohotvářnou lest; Jeho třpytícý se švarnost V skutku jenom zhouba jest. Věrnou
sprostnost zavrhuje Pejcha přenedůtklivá, K mstě své ruky natahuje, Když se
pravda ozývá. Lakomství se chápá statku, Samo chce jen všecko mít, Loupí bratry,
otce, matku, Hubí lidomlský cýt. Závist, tato litá saně, V hradech, budkách
panuje, Jako dravé, kruté káně V krvi jenom hoduje. Podvod, klam a ošemetnost
Tejrá, tiskne poctivost, Žáhne v obcých nedůvěrnost, Hasý pro ctnost dychtivost.
Člověk člověku jest bědou, Moří jeden druhého; Zlosti tenat dosti pletou K
zahubení Dobrého. Ejhle, rozkoš toho světa! Ejhle jeho blaženost! Taž se o tom
ctného kmeta, Řekne: – Vše jest ničemnost. Plyň, ó duše, do věčnosti! Lepší tam
jest pro tě svět; Vyleť z hrubé poddanosti Tam, kde nepomine květ. Plyň, ó duše,
do věčnosti, Kdež jen láska králuje, Kdež se všecko v společnosti Svatě, věčně
miluje. Dejž, ó Bože! dosti sýly, V pravé víře setrvat, Abychom tak hodni byli V
věčné slávě oplívat! 

Jdou dávné vzpomínky, sny dávno vysněné, jak nebem oblaka, jichž nelze uchvátit,
k nimž možno vzpínati jen ruce vztažené, k nimž na perutích pták jen vznést se
může, cit. Nic nezadrží jich, je vítr pohání, jich vzdušný řídí let, jak dole
pohyb třtin – a dole na zemi, tvé duše na pláni jen padá, vleče se jich obrovitý
stín. Ach, jak to dávno již, co tělem bývaly, co teplo cítil's jejich měkkých
objetí, co okem hořícím se v duši dívaly – teď, bože, teď jsou míň, než ptáče na
sněti. To ještě zazpívá, zříš barvu perutí – však tam jen mlhy jdou, tak tiché,
mlčící, jimž nový dává tvar vždy větru dechnutí, jimž nikdo nevrátí rys žití do
lící. Jen někdy touhy tvé je síla zachvátí – i spadnou oblaka tisícem krůpějí k
tesknící duše tvé vypráhlé souvrati a v jejích travinách se rosou zaskvějí... 

Až dnes usneš v loktech mých, bude se ti zdát, že spíš se mnou v liliích a že tě
mám rád, že se k tobě něžně shýbám, že tě hladím, že tě líbám, jak bych ti chtěl
duši z těla na vždy vylíbat. Zachvěješ se jako květ, na nějž vánek sáh', dáš mi
oči, dáš mi ret, dáš mi lící nach, zahoří tvé něžné prsy, jako kamelií trsy, aby
daly žíznícímu nápoj, po němž prah'. Proměníš se v lásky číš, z níž lze život
pít, rozkoší ji naplníš, schopna dát i vzít všechno štěstí, všechna přání v
slavné chvíli milování, připravena znovu číši po kraj naplnit. 

To věčné v životě – je láska. Stokrát zahrabána, stokrát z mrtvých vstane,
stokrát přečerpána, proudem vyřine se. Jako plamen vzplane z troudů událostí,
očesána znovu zraje do radosti, do bolesti. Zklamání když v tůni potopí ji, z
mraků vstane, červánkem jež vzhoří, povede tě nad horami, nad vlnami, zázračnými
hlubinami moří. Povede tě lidským davem bez doteku všedna, budeš proudem, budeš
splavem bez konce a bez dna. Svítit budeš nad pohoří zmatků všech, budeš
majákem, jenž hoří zlatou stopou na proudech. Do vln klesneš, neutoneš v jejich
poutě; do krásy a do úbělu vykoupou tě. Budeš na nich pěnou krotkou, která plyne
do příboje, aby na břeh perlorodkou položila srdce tvoje. To věčné v životě – je
láska. 
