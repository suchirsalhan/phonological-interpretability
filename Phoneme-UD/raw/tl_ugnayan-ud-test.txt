"Tay, pwede ba akong sumama sa pasada ninyo?" tanong ko kay Tatay. "Sabado naman
ngayon e." Sandaling nag-isip si Tatay bago niya sinabing, "Sige ba, anak!"
Umakyat ako sa jeep ni Tatay at umupo sa tabi niya. At doon nagsimula ang isang
kakaibang araw para sa akin. Drayber kasi ng jeepney ang tatay ko. At ngayong
araw ay kasama niya akong pumasada! Tuwing sumasama ako sa pasada, ako ang
opisyal na tagakolekta ng bayad. Iba't ibang tao ang sumasakay sa jeepney ni
Tatay. May mga estudyanteng papasok ng eskuwela. Nakasuot sila ng uniporme at
maraming dalang libro. May aleng mamamalengke na may dalang bayong. May nanay na
may kasamang anak. Pero may isang taong sumakay na bukod-tangi. Ang suot niya'y
makulay na kamiseta at pantalon na sobrang luwang sa kaniya. Napakalaki ng
sapatos niyang pula! Pula rin ang ilong niya. Puting-puti ang mukha niya at
kulay asul ang kulot niyang buhok. Hindi ko mapigilang tignan ang kakaibang
taong ito sa salamin. Tinititigan din siya ng mga katabi niya. Ngumiti siya sa
mga kasakay niya sabay-labas ng limang bola mula sa kaniyang bulsa. Isa-isa
niyang itinapon ang mga bola pataas at sinalo. Paulit-ulit niya itong ginawa at
wala ni isang bolang nahulog! "Wow! Ang galing!" sabi ng mga kasakay at
pumalakpak kaming lahat. Pagliko namin sa isang kanto, may inilabas naman siya
sa isa pa niyang bulsa. Inilagay niya ito sa kaniyang bibig at nagsimula siyang
umihip. Makaraan ng ilang sandali naging isang mahabang lobo ito. Pagkatapos,
ipinilipit niya ang lobo. "Wow! Nagmukhang aso ang lobo!" sigaw ko.
Nagpalakpakan uli ang mga pasahero ni Tatay. Nang malapit na kami sa plasa, may
inilabas naman siyang makulay na bulaklak. Inamoy niya ito. Tila ang bango ng
bulaklak dahil napapikit siya at napangiti. Sumenyas siya sa mga kapuwa pasahero
niya para amuyin din nila ang hawak niyang bulaklak. Inamoy nga ng aleng katabi
niya ang bulaklak. Bigla na lang may lumabas na tubig sa bulaklak! Nabasa ang
mukha ng ale. Pero hindi siya nagalit - napangiti pa siya! Tumawa nang malakas
ang iba pang pasahero. "Para po!" sabi ng kakaibang mama. Inabot niya sa akin
ang bayad at isang lobo. "Maraming salamat po!" sabi ko. Tumingin ako kay Tatay
na nakangiti rin. Nagpasalamat din si Tatay sa mama. Tumingin ako sa bahay na
pinagbabaan niya - maraming lobo at bata. Mukhang may party! Kakaiba talaga ang
araw na ito! Parang nag-party din kami sa loob ng jeep ni Tatay dahil sa
payasong pasahero namin! Alamin natin ang mga anyong-tubig sa Pilipinas! Ang
Pilipinas ay binubuo ng maraming isla. Ang kalupaan nito ay pinaliligiran ng
maraming anyong-tubig. Isa tayo sa mga bansang may pinakamahabang baybayin. May
malalaking anyong-tubig, mayroon ding maliliit. Maraming kabutihang naidudulot
ang mga anyong-tubig na ito. Alamin natin ang iba't ibang anyong-tubig sa
Pilipinas! Nakakita ka na ba ng lawa na may bulkan sa gitna? Ganito ang Lawa ng
Taal sa probinsya ng Batangas. Sa gitna ng lawa nito ay ang Bulkang Taal. Nabuo
ang lawang ito dahil sa isang pagsabog ng bulkan, ilang daang taon na ang
nakaraan. Alam ba ninyong may isa pang lawa sa loob ng Bulkang Taal? Pambihira
talaga! Maraming turistang pumupunta sa Lawa ng Taal at sa Bulkang Taal.
Sumasakay sila ng bangka patungo sa bulkan, na kanilang inaakyat. Marami talaga
ang nakikinabang sa lawang ito. Bukod sa mga nakikinabang sa turismo, maraming
nag-aalaga ng bangus at tilapia sa Lawa ng Taal. Alam mo ba kung ano ang
pinakamahabang ilog sa Pilipinas? Ang Cagayan River ang pinakamahaba at
pinakamalaking ilog sa Pilipinas. Apat na probinsya ang binabaybay nito. Ito ang
Nueva Vizcaya, Quirino, Isabela, at Cagayan. Ang mga probinsyang ito ay
matatagpuan sa Hilagang Luzon. Dinaraanan rin ng Cagayan River ang ilang
natitirang kakahuyan sa Pilipinas. Binubuhay ng tubig nito ang iba't ibang uri
ng halaman at hayop. Kabilang sa umaasa sa ilog ang ilang endangered species
tulad ng Philippine Eagle. Nakakita ka na ba ng talon? Dapat mong makita ang
Maria Cristina Falls sa lungsod ng Iligan sa Lanao del Norte. Ang Maria Cristina
Falls ay kilala rin bilang kambal na talon. Dahil ito sa isang malaking bato sa
taas ng talon, na humahati sa daloy ng tubig. Napakahalaga ng Maria Cristina
Falls sa Mindanao. Ito ang pangunahing pinagmumulan ng koryente sa rehiyon. Ang
uri ng koryenteng nililikha ng talon ay tinatawag na hydroelectric power. Alam
mo ba kung ano ang bukal? Ito ang pinakamaliit na anyong-tubig. Mula sa ilalim
ng lupa ang tubig ng bukal. May mga bukal na mainit ang tubig! Karaniwan ito sa
mga bukal na malapit sa maiinit na bato sa ilalim ng lupa. Isa sa kilalang bukal
ay ang Tiwi Hot Springs sa Bikol. Matatagpuan ito malapit sa Bulkang Mayon.
Maraming pumupunta sa Tiwi Hot Springs dahil nakagagaling daw ng sakit ng
kalamnan ang maglublob sa mainit nitong tubig. Ang paglabas ng mainit na tubig
na ito mula sa lupa ay pinagmumulan din ng koryente. Geothermal power ang tawag
sa uri ng koryenteng ito. Ang koryenteng ito ay hinango sa init mula sa ilalim
ng lupa. Pambihira talaga ang mga anyong-tubig sa Pilipinas! Kapaki-pakinabang
pa ang bawat isa. Anong mga anyong tubig ang matatagpuan sa inyong lugar? 
